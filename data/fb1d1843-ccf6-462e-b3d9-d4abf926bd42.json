{
  "id": "fb1d1843-ccf6-462e-b3d9-d4abf926bd42",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24965/2/2025\n22 აპრილი 2025\nდოკუმენტის #:\n24965/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n17 აპრილი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი\nსაკანონმდებლო ნორმა:\nმიწაზე ქონების გადასახადის გადამხდელი და დაბეგვრის ობიექტი, ქონების გადასახადის გამოანგარიშება და გადახდა\nჩამოტვირთვა\nგაზიარება\n№24965/2/2025\n17 აპრილი 2025 \nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი:  „----------“ (ს/ნ ----------)\nმოპასუხე:  მომსახურების დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 3.04.2025 წელს განიხილა და მიიღო გადაწყვეტილება ------- 25.03.2025 წელს რეგისტრირებულ საჩივარზე (რეგისტრაციის №24965/2/2025). \n\n\nდავის საგანი:\n1. მიწაზე ქონების გადასახადის დარიცხვის მართლზომიერება;\n2. დაკისრებული საურავისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე.\n\n\nგასაჩივრებული გადაწყვეტილება:\n1. მომსახურების დეპარტამენტის 27.02.2025 წლის № 21-11/13505 გადაწყვეტილება;\n2. შემოსავლების სამსახურის 25.03.2025 წლის №5474 ბრძანება.\n\n\nდარიცხული თანხა: 1 833 ლარი.\n\n\nპროცედურული გარემოებები\nმომჩივანმა 25.02.2025 წლის №557905 წერილით მიმართა შემოსავლების სამსახურს და მოითხოვა 2021 წლის საანგარიშო პერიოდზე -------- -ის მიმდებარედ 2318 კვ/მ არასასოფლო-სამეურნეო დანიშნულების მიწაზე (ს/კ -----------) დარიცხული გადასახადის გაუქმება. \nმომსახურების დეპარტამენტის 2025 წლის 27 თებერვლის №---------- წერილით მომჩივანს ეცნობა, რომ შემოსავლების სამსახურის 2022 წლის 27 ივლისის №20032 ბრძანების მე-4 პუნქტისა და საგადასახადო კოდექსის 203-ე მუხლის შესაბამისად, გადასახადის გადამხდელის პირადი აღრიცხვის ბარათზე არასასოფლო–სამეურნეო დანიშნულების მიწის გადასახადში 2025 წლის 26 თებერვლის №------- დასკვნით განხორციელდა 2021 წლის საანგარიშო პერიოდზე დარიცხული ქონების გადასახადის შემცირება სრულად, ვინაიდან საჯარო რეესტრის ეროვნული სააგენტოს ვებ-გვერდზე (www.napr.gov.ge) განთავსებული ინფორმაციის თანახმად 22.07.2020 წლიდან აღნიშნული მიწის ნაკვეთი აღარ წარმოადგენს მის საკუთრებას.\nმომსახურების დეპარტამენტის 2025 წლის 27 თებერვლის №---------- წერილი გასაჩივრდა შემოსავლების სამსახურში, რომელმაც 25.03.2025 წლის №5474 ბრძანებით დაავალა მომსახურების დეპარტამენტს, შეისწავლოს პირადი აღრიცხვის ბარათზე ქონების გადასახადზე დარიცხული საურავის შესაბამისობა საგადასახადო კოდექსის 272-ე მუხლის მე-6 ნაწილთან და სათანადო საფუძვლების არსებობის შემთხვევაში, განახორციელოს საურავის კორექტირება (შემცირება).\nშემოსავლების სამსახურის 25.03.2025 წლის №5474 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები: \n1. მიწაზე ქონების გადასახადის დარიცხვის მართლზომიერება\nფაქტების აღწერა\nშემოსავლების სამსახურის გადასახადების ადმინისტრირების საინფორმაციო სისტემის მონაცემებით, გადასახადის გადამხდელის პირადი აღრიცხვის ბარათზე არასასოფლო-სამეურნეო დანიშნულების მიწაზე ქონების გადასახადში 2018-2020 წლების საანგარიშო პერიოდებზე დარიცხვები (ყოველწლიურად 611 ლარის ოდენობით) განხორციელდა 2021 წლის 20 იანვარს საჯარო რეესტრის ეროვნული სააგენტოს მიერ მოწოდებული ინფორმაციის საფუძველზე (მიწაზე ქონების გადასახადის გადამხდელთა სიები), ხოლო 2021-2024 წწ. დარიცხვები განხორციელდა ავტომატურ რეჟიმში საგადასახადო კოდექსის 205-ე მუხლის მე-13 ნაწილის „ბ“ ქვეპუნქტის შესაბამისად. გადასახადი დარიცხულია -----------ის მიმდებარედ მდებარე 2318 კვ/მ არასასოფლოსამეურნეო დანიშნულების მიწის ფართზე (ს/კ -----------).\n2025 წლის 24 თებერვალს მომჩივანმა ელექტრონული ფორმით წარადგინა 2022-2024 წლების „ფიზიკური პირის ქონების გადასახადის დაზუსტებული დეკლარაციები“ (ნულოვანი), რის საფუძველზეც სრულად შემცირდა აღნიშნული საანგარიშო პერიოდების ქონების გადასახადი.\nშემოსავლების სამსახურის გადასახადების ადმინისტრირების საინფორმაციო სისტემაში არსებული მონაცემების თანახმად, 2018-2020 წლების დარიცხვებზე 2021 წლის 20 იანვარს გამოცემული „საგადასახადო მოთხოვნები“ №011-151, №011-152 და №011-153 გამოქვეყნებულ იქნა საჯაროდ შემოსავლების სამსახურის ოფიციალურ ვებ-გვერდზე 2021 წლის 22 თებერვალს და საგადასახადო კოდექსის 44-ე მუხლის მე-11 ნაწილის თანახმად, ჩაბარებულად ჩაითვალა 2021 წლის 14 მარტს.\n2025 წლის 25 თებერვალს მომჩივანმა №557905 განცხადებით (შემოს. №28287/21) მიმართა შემოსავლების სამსახურს და მოითხოვა 2021 წელს დარიცხული გადასახადების გაუქმება იმ მოტივით, რომ აღარ ფლობდა ზემოაღნიშნულ მიწის ფართს. \nსაჯარო რეესტრის ეროვნული სააგენტოს განცხადებებისა და უფლებების რეგისტრაციის ელექტრონულ პროგრამაში (-------------) არსებული მონაცემებით დადგინდა, რომ მომჩივნის სახელზე 21.08.2017 წლიდან 22.07.2020 წლამდე ირიცხებოდა (საკუთრების უფლებით)---------ის მიმდებარედ 2318 კვ/მ არასასოფლო-სამეურნეო დანიშნულების მიწის ფართი (ს/კ ----------), რომელზეც განთავსებული იყო შენობა-ნაგებობა, რომლის ფუნქციური დანიშნულება - საცხოვრებელი სახლი არ დგინდება.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 203-ე, 205-ე, 61-ე, 206-ე მუხლებზე და ყურადღებას ამახვილებს საჯარო რეესტრის ეროვნული სააგენტოს განცხადებებისა და უფლებების რეგისტრაციის ელექტრონულ პროგრამაში (--------------) არსებულ მონაცემებზე, რომლითაც დგინდება, რომ მომჩივნის სახელზე 21.08.2017 წლიდან 22.07.2020 წლამდე ირიცხებოდა (საკუთრების უფლებით) -----------ის მიმდებარედ მდებარე 2318 კვ/მ არასასოფლო-სამეურნეო დანიშნულების მიწის ფართი (ს/კ -----------), რომელზეც განთავსებული იყო შენობა-ნაგებობა, რომლის ფუნქციური დანიშნულება - საცხოვრებელი სახლი არ დგინდება.\nზემოაღნიშნულიდან გამომდინარე, შემოსავლების სამსახურმა მიიჩნია, რომ მომსახურების დეპარტამენტის სადავო გადაწყვეტილება მართლზომიერია და არ არსებობს აღნიშნულ ნაწილში საჩივრის დაკმაყოფილების სამართლებრივი საფუძველი.\n\n\nმომჩივნის არგუმენტაცი\nმომჩივანი განმარტავს, რომ შეცდომით პროგრამულად დაერიცხა არასასოფლო-სამეურნეო მიწაზე ქონების გადასახადი. შესაბამისად, გადასახადის გადამხდელს აღნიშნულის თაობაზე აუცილებლად უნდა მოსვლოდა საგადასახადო მოთხოვნა. აღნიშნავს, რომ საუბარი არის მიწის ნაკვეთზე და მასზე მდგარ საცხოვრებელ შენობაზე, რომელიც -------- საკრებულოს გადაწყვეტილებით, გათავისუფლებულია ქონების გადასახადისაგან.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 203-ე მუხლის მიხედვით, მიწაზე ქონების გადასახადის გადამხდელია პირი საგადასახადო წლის 1 აპრილის მდგომარეობით:\nა) მის საკუთრებაში არსებულ მიწაზე;\nბ) სახელმწიფო საკუთრებაში არსებულ მიწაზე, რომლითაც სარგებლობს ან რომელსაც ფლობს იგი; \nგ) მის მფლობელობაში ან/და სარგებლობაში არსებულ, გარდაცვლილი პირის სახელზე რეგისტრირებულ მიწის ნაკვეთზე, გარდა იმ შემთხვევისა, როდესაც მიწის ნაკვეთით სარგებლობა ხორციელდება იჯარის, ქირის, უზუფრუქტის ან სხვა ამგვარი სახის ხელშეკრულების საფუძველზე. \nსაგადასახადო კოდექსის 205-ე მუხლის პირველი ნაწილის თანახმად, ქონების გადასახადის საგადასახადო პერიოდად ითვლება კალენდარული წელი. ამავე მუხლის მე-12 ნაწილის თანახმად, ფიზიკური პირი ქონების გადასახადის დეკლარაციას საგადასახადო ორგანოს წარუდგენს არა უგვიანეს კალენდარული წლის 1 ნოემბრისა. დეკლარაციაში მონაცემები დასაბეგრი ქონების შესახებ შეიტანება გასული საგადასახადო წლის მიხედვით, ხოლო დასაბეგრი მიწის შესახებ – მიმდინარე საგადასახადო წლის მიხედვით. ხოლო ამავე მუხლის მე-14 ნაწილის თანახმად, ფიზიკური პირი ქონებაზე და მიწაზე ქონების გადასახადს იხდის არა უგვიანეს კალენდარული წლის 15 ნოემბრისა.\nსაგადასახადო კოდექსის 61-ე მუხლის მე-2 ნაწილის ,,ე“ ქვეპუნქტის თანახმად, გადასახადის დარიცხვის საფუძველია საგადასახადო ორგანოსთვის საჯარო რეესტრის ეროვნული სააგენტოს, სხვა მარეგისტრირებელი ორგანოს, აგრეთვე მუნიციპალიტეტის ორგანოს მიერ საგადასახადო ორგანოსთვის მიწოდებული ინფორმაცია (მონაცემები), მიწაზე ქონების გადასახადის დარიცხვის მიზნებისთვის.\nსაგადასახადო კოდექსის 206-ე მუხლის პირველი ნაწილის „ჰ2 “ ქვეპუნქტის მიხედვით, შესაბამისი დაბეგვრის ობიექტის მიხედვით ქონების გადასახადისაგან გათავისუფლებულია მუნიციპალიტეტის ადმინისტრაციულ საზღვრებში მდებარე საცხოვრებელ სახლებზე ან/და ავტოფარეხებზე მიმაგრებული მიწის ნაკვეთები მუნიციპალიტეტის წარმომადგენლობითი ორგანოს − საკრებულოს მიერ დადგენილი ფართობის ზღვრული ოდენობის ფარგლებში.\nდადგენილია, რომ გადასახადის გადამხდელის პირადი აღრიცხვის ბარათზე ------------- საკადასტრო კოდით რეგისტრირებულ არასასოფლო-სამეურნეო დანიშნულების მიწაზე 2018-2020 წლების ქონების გადასახადში დარიცხვები განხორციელდა საჯარო რეესტრის ეროვნული სააგენტოს მიერ მოწოდებული ინფორმაციის საფუძველზე, მიწაზე ქონების გადასახადის გადამხდელთა სიები (20.01.2021 წელს, ყოველწლიურად 611 ლარის ოდენობით), ხოლო 2021-2024 წლებში საგადასახადო კოდექსის 205-ე მუხლის მე-13 ნაწილის „ბ“ ქვეპუნქტის შესაბამისად დარიცხვები განხორციელდა ავტომატურ რეჟიმში. \nმომჩივანს მიაჩნია, რომ სადავო მიწის ნაკვეთზე 2018-2020 წლების პერიოდზე განხორციელებული დარიცხვა უსაფუძვლოა, ვინაიდან საუბარია მიწის ნაკვეთზე და მასზე მდგარ საცხოვრებელ შენობაზე, რომელიც ---------- საკრებულოს გადაწყვეტილებით, გათავისუფლებულია ქონების გადასახადისაგან.\nსადავო საკითხთან დაკავშირებით წარმოდგენილია მომსახურების დეპარტამენტის 28.03.2025 წლის №24596-21-11 წერილი, სადაც, გარდა ზემოთ მითითებული ფაქტობრივი გარემოებებისა, ასევე აღნიშნულია შემდეგი:\nსაჯარო რეესტრის ეროვნული სააგენტოს განცხადებებისა და უფლებების რეგისტრაციის ელექტრონულ პროგრამაში (-------------) არსებული მონაცემების თანახმად დადგინდა, რომ მომჩივნის სახელზე 21.08.2017 წლიდან 22.07.2020 წლამდე ირიცხებოდა (საკუთრების უფლებით) --------ის მიმდებარედ მდებარე 2318 კვ/მ არასასოფლო-სამეურნეო დანიშნულების მიწის ფართი (ს/კ ------------), რომელზეც განთავსებული იყო შენობა-ნაგებობა, რომლის ფუნქციური დანიშნულება - საცხოვრებელი სახლი - არ დგინდება. 2025 წლის 24 თებერვალს მომჩივანმა ელექტრონული ფორმით წარადგინა 2022-2024 წლების „ფიზიკური პირის ქონების გადასახადის დაზუსტებული დეკლარაციები“ (ნულოვანი), რის საფუძველზეც სრულად შემცირდა აღნიშნული საანგარიშო პერიოდების ქონების გადასახადი. რაც შეეხება 2021 წლის საანგარიშო პერიოდზე მიწაზე ქონების გადასახადის დარიცხვას, შემოსავლების სამსახურის 2022 წლის 27 ივლისის №20032 ბრძანების მე-4 პუნქტისა და საგადასახადო კოდექსის 203-ე მუხლის შესაბამისად, გადასახადის გადამხდელის პირადი აღრიცხვის ბარათზე არასასოფლო–სამეურნეო დანიშნულების მიწის გადასახადში 2025 წლის 26 თებერვლის №--------- დასკვნით განხორციელდა ქონების გადასახადის შემცირება სრულად, ვინაიდან მომჩივანს აღნიშნული მიწის ნაკვეთი 22.07.2020 წლიდან საკუთრებაში აღარ უფიქსირდება.\nამგვარად, ვინაიდან საჯარო რეესტრის ეროვნული სააგენტოს განცხადებებისა და უფლებების რეგისტრაციის ელექტრონულ პროგრამაში (---------) არსებული მონაცემების მიხედვით, მომჩივნის სახელზე 21.08.2017 წლიდან 22.07.2020 წლამდე რეგისტრირებული მიწის ნაკვეთზე (ს/კ --------------), განთავსებული შენობა-ნაგებობა, არ იდენტიფიცირდება როგორც საცხოვრებელი სახლი ან ავტოფარეხი, აღნიშნული ქონების მიმართ, საგადასახადო კოდექსის 206-ე მუხლის პირველი ნაწილის „ჰ2 “ ქვეპუნქტით დადგენილი საგადასახადო შეღავათის გამოყენება, მოკლებულია კანონიერ საფუძველს ზემოაღნიშნულ სამართლებრივ ნორმებსა და ფაქტობრივ გარემოებებზე დაყრდნობით, საბჭოს მიაჩნია, რომ სადავო საკითხზე შემოსავლების გასაჩივრებული ბრძანებით მიღებული გადაწყვეტილება მართებულია, არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\n2. დაკისრებული საურავისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე\nფაქტების აღწერა\nმომჩივანს მომსახურების დეპარტამენტის საგადასახადო მოთხოვნებით დაერიცხა ქონების გადასახადი და საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის დაეკისრა საურავი. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 53-ე, 269-ე, 270-ე, 272-ე მუხლებზე და ფაქტობრივ გარემოებებზე, რომლის თანახმად მიიჩნია, რომ განსახილველ შემთხვევაში მომსახურების დეპარტამენტს უნდა დაევალოს, შეისწავლოს გადამხდელის პირადი აღრიცხვის ბარათზე ქონების გადასახადზე დარიცხული საურავის შესაბამისობა საგადასახადო კოდექსის 272-ე მუხლის მე-6 ნაწილთან და სათანადო საფუძვლების არსებობის შემთხვევაში, განახორციელოს დარიცხული საურავის კორექტირება (შემცირება).\n\n\nმომჩივნის არგუმენტაცია\nმომჩივანი ითხოვს დარიცხული საურავისგან გათავისუფლებას საგადასახადო კოდექსის 269-ე მუხლის მე-7 ნაწილის შესაბამისად. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 53-ე მუხლის პირველი ნაწილის მიხედვით, საგადასახადო ვალდებულებად ითვლება პირის ვალდებულება, გადაიხადოს ამ კოდექსით დაწესებული, აგრეთვე ამ კოდექსით დაწესებული და მუნიციპალიტეტის წარმომადგენლობითი ორგანოს მიერ შემოღებული გადასახადი. ამავე მუხლის მე-2 ნაწილის თანახმად, პირს საგადასახადო ვალდებულება ეკისრება საქართველოს საგადასახადო კანონმდებლობით დადგენილ იმ გარემოებათა წარმოქმნის მომენტიდან, რომლებიც ითვალისწინებს გადასახადის გადახდას. ამავე მუხლის მე-3 ნაწილის თანახმად, საგადასახადო ვალდებულების შესრულებად ითვლება გადასახადის თანხის დადგენილ ვადაში გადახდა.\nსაგადასახადო კოდექსის 272-ე მუხლის პირველი და მე-6 ნაწილების თანახმად, საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის; ამ კოდექსის 64-ე მუხლის მე-2 ნაწილის „ა“ ქვეპუნქტით გათვალისწინებულ შემთხვევებში, თუ პირს საგადასახადო მოთხოვნა ჩაჰბარდა გადასახადის გადახდის ვადის დადგომის შემდეგ, საურავის დარიცხვა განხორციელდება საგადასახადო მოთხოვნის ჩაბარების დღის შემდეგ 30-ე დღიდან.\nსაგადასახადო კოდექსის 64-ე მუხლის მე-2 ნაწილის „ა“ ქვეპუნქტის თანახმად, საგადასახადო ორგანო ვალდებულია პირს წარუდგინოს საგადასახადო მოთხოვნა, თუ არსებობს მისი წარდგენის ერთერთი შემდეგი საფუძველი, გადასახადის დარიცხვა, რომლის გაანგარიშება საგადასახადო ორგანოს ვალდებულებაა.\nსაბჭო ყურადღებას ამახვილებს შემოსავლების სამსახურის 25.03.2025 წლის №5474 ბრძანებაზე, რომლის მიხედვით დაავალა მომსახურების დეპარტამენტს, შეისწავლოს პირადი აღრიცხვის ბარათზე ქონების გადასახადზე დარიცხული საურავის შესაბამისობა საგადასახადო კოდექსის 272-ე მუხლის მე-6 ნაწილთან და სათანადო საფუძვლების არსებობის შემთხვევაში, განახორციელოს საურავის კორექტირება (შემცირება).\nაღნიშნულის გათვალისწინებით, შემოსავლების სამსახურის სადავო ბრძანებით მიღებული გადაწყვეტილების შინაარსიდან გამომდინარე, საბჭოს მიაჩნია, რომ არ არსებობს აღნიშნული გადაწყვეტილებისგან განსხვავებული გადაწყვეტილების მიღების და საჩივრის ამ ნაწილში დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nმიწაზე ფიზიკური პირის ქონების გადასახადი\nდაბეგვრის ობიექტი და ღირებულება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n129\n\nდოკუმენტის დათვალიერება\n\ninfohub@rs.ge",
    "title": "Document fb1d1843-ccf6-462e-b3d9-d4abf926bd42"
  }
}