{
  "id": "4e2e4ace-f0a9-413c-9b6e-fbd68f5a33c3",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 20446\n21 აგვისტო 2023\nდოკუმენტის #:\n20446\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n17 აგვისტო 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nსაჩივრის თაობაზე\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი\nსაკანონმდებლო ნორმა:\nხანდაზმულობის ვადა, მიმოწერა გადასახადის გადამხდელთან, საკონტროლო-სალარო აპარატის გამოყენების წესების დარღვევა, საჩივრის განხილვაზე უარის თქმა\nჩამოტვირთვა\nგაზიარება\nN 20446\n17 აგვისტო 2023\n\n\n\n\nბ რ ძ ა ნ ე ბ ა \n\n\n\n\nი/მ ------ ------------ის (ს/ნ -------------) \n(მის: ---------------------------------------) \n2023 წლის 4 აგვისტოს საჩივრის თაობაზე\n\n\n\n\nშემოსავლების სამსახურმა დავების განხილვის საბჭოს 2023 წლის 11 აგვისტოს სხდომაზე (ოქმი N84) განიხილა ი/მ ------ ------------ის (ს/ნ -------------)  N82846/1/2023 საჩივარი, რომლითაც გადამხდელი არ ეთანხმება შემოსავლების სამსახურის მომსახურების დეპარტამენტის 2014 წლის 7 მარტის N045427 და საგადასახადო მონიტორინგის დეპარტამენტის 2014 წლის 16 დეკემბრის N099274 საგადასახადო სამართალდარღვევის ოქმებს.\n\n\nგადასახადის გადამხდელის პოზიცია: \nგადასახადის გადამხდელი განმარტავს, რომ 2014 წელს დაჯარიმდა საკონტროლო სალარო აპარატის გამოუყენებლობისთვის და რეგისტრაციის მოწმობის მომხმარებლისათვის თვალსაჩინო ადგილზე გამოუკვრელობისთვის. გადამხდელი აცხადებს, -----ის ტერიტორიაზე ჰქონდა პატარა ჯიხური, საქმიანობის დაწყებიდან მინიჭებული ჰქონდა მეწარმის სტატუსი, ობიექტის შემოწმებისას გამოკრული არ ჰქონდა გადასახადის გადამხდელის მოწმობა, თუმცა იქვე თაროზე ჰქონდა დადებული, ამასთან მიუთითებს, რომ სალარო აპარატის ტექნიკური ხარვეზის გამო ჩეკი ვერ ამოარტყა.\nგადასახადის გადამხდელი იმ გარემოებებზე მითითებით, რომ ჯარიმის გადახდა მისთვის პრობლემას წარმოადგენს რადგან არის პენსიონერი და ამასთან აღნიშნული გამოწვეულია არცოდნით, ითხოვს ჯარიმების გაუქმებას.\n\n\nფაქტობრივი გარემოებები: \nროგორც N099274 ოქმის შინაარსიდან და საგადასახადო მონიტორინგის დეპარტამენტის მიერ მოწოდებული ინფორმაციით ირკვევა, ამავე დეპარტამენტის 2014 წლის 24 ნოემბრის N48530 ბრძანების საფუძველზე, 2014 წლის 16 დეკემბერს ი/მ ------ ------------ის (ს/ნ -------------)  ეკონომიკური საქმიანობის ფაქტობრივად განხორციელების ადგილზე განხორციელდა საკონტროლო შესყიდვა, რა დროსაც შეძენილ იქნა 1.50 ლარის ღირებულების სიგარეტი. ნაღდი ფულით ანგარიშსწორებისას გადასახადის გადამხდელის ეკონომიკური საქმიანობის უშუალოდ განმახორციელებელი პირის მიერ შესაბამისი მონაცემები არ აღრიცხულა საკონტროლო-სალარო აპარატის გამოყენებით და არ იქნა ამობეჭდილი საკონტროლო სალარო აპარატის ჩეკი, რაზეც გადასახადის გადამხდელის მიმართ შედგენილ იქნა N099274 საგადასახადო სამართალდარღვევის ოქმი და გადასახადის გადამხდელს საქართველოს საგადასახადო კოდექსის 281-ე მუხლის მესამე ნაწილის შესაბამისად შეეფარდა ჯარიმა 200 ლარის ოდენობით.\nსაქმეზე არსებული მასალებით დგინდება, რომ ზემოაღნიშნული საგადასახადო სამართალდარღვევის ოქმი მომჩივანს გაეგზავნა ფოსტის მეშვეობით 2014 წლის 18 დეკემბერს მისამართზე:-------, რომელიც ვერ ჩაბარდა ადრესატს და დაბრუნდა უკან 2014 წლის 25 დეკემბერს. აღნიშნული ოქმი საჯაროდ არ გავრცელებულა და არც ელექტრონულად გაგზავნილა (პორტალი გააჩნია 2019 წლის 1 აპრილიდან). \nსაგადასახადო მონიტორინგის დეპარტამენტის მიერ მოწოდებული ინფორმაციით, 2014 წლის 16 დეკემბრის N099274 საგადასახადო სამართალდარღვევის ოქმი გადასახადის გადამხდელს ხელზე ჩაბარდა 2023 წლის 9 აგვისტოს.\n\n\nშემოსავლების სამსახურმა განიხილა აღნიშნული საჩივარი და მიიჩნია, რომ საჩივარი 2014 წლის 16 დეკემბრის N099274 ოქმის ნაწილში უნდა დაკმაყოფილდეს შემდეგ გარემოებათა გამო:\nსაქართველოს საგადასახადო კოდექსის 302-ე მუხლის მე-6 ნაწილის თანახმად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nშემოსავლების სამსახური მიუთითებს საქართველოს საგადასახადო კოდექსის მე-4 მუხლის მე-3 ნაწილზე რომლის თანახმად გადასახადის გადამხდელისათვის ამ კოდექსით გათვალისწინებული სანქციის (გარდა საურავისა) დაკისრებისა და შესაბამისი საგადასახადო მოთხოვნის წარდგენის ხანდაზმულობის ვადაა 3 წელი, თუ ამ კოდექსით სხვა რამ არ არის გათვალისწინებული. ამავე მუხლის „ა“ ქვეპუნქტის მიხედვით: ამ მუხლის მე-3 ნაწილით განსაზღვრული ვადა აითვლება საგადასახადო სამართალდარღვევის ჩადენის კალენდარული წლის დასრულებიდან, გარდა ამ ნაწილის „ბ“ ქვეპუნქტით გათვალისწინებული შემთხვევისა.\nამავე მუხლის მე-13 ნაწილის თანახმად, გადასახადის გადამხდელისათვის საგადასახადო მოთხოვნის წარდგენის ამ მუხლის პირველი და მე-3 ნაწილებით გათვალისწინებული ხანდაზმულობის ვადა გაშვებულად არ მიიჩნევა, თუ საგადასახადო ორგანომ შესაბამისი საგადასახადო მოთხოვნა გადასახადის გადამხდელის ავტორიზებული მომხმარებლის გვერდზე ხანდაზმულობის ვადის გასვლამდე განათავსა.\nსაქართველოს საგადასახადო კოდექსის 64-ე მუხლის პირველი ნაწილის შესაბამისად, საგადასახადო მოთხოვნა არის საგადასახადო ორგანოს ინდივიდუალური ადმინისტრაციულ სამართლებრივი აქტი, რომლის შესრულებაც სავალდებულოა ამ კოდექსით დადგენილი წესით. ამავე მუხლის მე-2 ნაწილის „ბ“ ქვეპუნქტის თანახმად, საგადასახადო ორგანო ვალდებულია პირს წარუდგინოს საგადასახადო მოთხოვნა, თუ არსებობს მისი წარდგენის ერთ-ერთი შემდეგი საფუძველი - საგადასახადო სამართალდარღვევის ოქმი.\nსაქართველოს საგადასახადო კოდექსის 271-ე მუხლის მე-4 ნაწილის შესაბამისად, საგადასახადო სამართალდარღვევის ოქმის შედგენაზე უფლებამოსილი პირი სამართალდარღვევის ადგილზე განიხილავს საგადასახადო სამართალდარღვევის საქმეს და სამართალდამრღვევ პირს ადგილზევე უფარდებს საგადასახადო სანქციას. ამ შემთხვევაში პირს შესაბამისი პასუხისმგებლობა დაეკისრება საგადასახადო სამართალდარღვევის ოქმის საფუძველზე, რომელიც ითვლება საგადასახადო მოთხოვნად.\nშემოსავლების სამსახურის გადასახადების ადმინისტრირების საინფორმაციო სისტემის მონაცემებითა და საქმეზე არსებული მასალების შესწავლის შედეგად დგინდება, რომ გადასახადის გადამხდელს 2014 წლის 16 დეკემბრის N099274 საგადასახადო სამართალდარღვევის ოქმი გადასახადის გადამხდელს ჩაბარდა 2023 წლის 9 აგვისტოს ხელზე. აღნიშნულ თარიღამდე ოქმის წარდგენის ფაქტი არ დასტურდება.\nზემოაღნიშნული სამართლებრივი ნორმებისა და იმ ფაქტობრივი გარემოების გათვალისწინებით, რომ ი/მ ------ ------------ს (ს/ნ -------------)  სადავო ოქმი წარედგინა საქართველოს საგადასახადო კოდექსის მე-4 მუხლით გათვალისწინებული ხანდაზმულობის ვადის გასვლის შემდეგ, შემოსავლების სამსახურმა მიიჩნია, რომ 2014 წლის 16 დეკემბრის N099274 საგადასახადო სამართალდარღვევის ოქმი უნდა გაუქმდეს.\n\n\nშემოსავლების სამსახურმა მიიჩნია, რომ გადასახადის გადამხდელის საჩივარი მომსახურების დეპარტამენტის 2014 წლის 7 მარტის N045427 საგადასახადო სამართალდარღვევის ოქმის ნაწილში უნდა დარჩეს განუხილველი შემდეგ გარემოებათა გამო: \nსაქართველოს საგადასახადო კოდექსის 44-ე მუხლის პირველი ნაწილის მიხედვით, საგადასახადო ორგანო დოკუმენტს პირს უგზავნის ან/და წარუდგენს წერილობითი ან ელექტრონული ფორმით. ამავე მუხლის მე-3 ნაწილის შესაბამისად, დოკუმენტის გაგზავნის ან/და წარდგენის ფორმას ირჩევს საგადასახადო ორგანო. ხოლო მე-6 ნაწილის „ა“ ქვეპუნქტის თანახმად, წერილობითი დოკუმენტი ფიზიკური პირისათვის ჩაბარებულად ითვლება, თუ დოკუმენტი ჩაჰბარდა ადრესატს პირადად.\nსაქართველოს საგადასახადო კოდექსის 299-ე მუხლის მე-4 ნაწილის თანახმად, პირს უფლება აქვს, გაასაჩივროს საგადასახადო ორგანოს გადაწყვეტილება მისი ჩაბარებიდან 30 დღის ვადაში. საქართველოს საგადასახადო კოდექსის 299-ე მუხლის მე-10 ნაწილის მიხედვით, საგადასახადო ორგანოს გადაწყვეტილება შეიძლება გასაჩივრდეს საჩივრის წარდგენის ვადის გასვლის შემდეგაც, თუ მომჩივანი დაამტკიცებს, რომ გასაჩივრების ვადის დარღვევა მისგან დამოუკიდებელი მიზეზით იყო გამოწვეული.\nსაქართველოს საგადასახადო კოდექსის 301-ე მუხლის „ე“ ქვეპუნქტი ადგენს, რომ დავის განმხილველი ორგანო საჩივარს არ განიხილავს, თუ გასულია საჩივრის წარდგენის ვადა.\nშემოსავლების სამსახურის გადასახადების ადმინისტრირების საინფორმაციო სისტემის მონაცემებითა და საქმეზე არსებული მასალიდან დგინდება, რომ მომსახურების დეპარტამენტის 2014 წლის 7 მარტის N045427 საგადასახადო სამართალდარღვევის ოქმი ჩაიბარა ი/მ ------ ------------მა (ს/ნ -------------)  პირადად 2014 წლის 7 მარტს, რაც დასტურდება სადავო სამართალდარღვევის ოქმის შესაბამის გრაფაში არსებული ხელმოწერით. საჩივარი კი შემოსავლების სამსახურში წარმოდგენილია 2023 წლის 4 აგვისტოს, კანონით დადგენილი 30 დღიანი ვადის ამოწურვის შემდეგ. \nზემოაღნიშნული სამართლებრივი ნორმებისა და იმ გარემოების გათვალისწინებით, რომ საჩივარი მომსახურების დეპარტამენტის 2014 წლის 7 მარტის N045427 საგადასახადო სამართალდარღვევის ოქმის ნაწილში წარმოდგენილია საგადასახადო კანონმდებლობით დადგენილი ვადის დარღვევით, ხოლო მომჩივანს არ წარმოუდგენია პოზიცია გასაჩივრების ვადის დარღვევის მისგან დამოუკიდებელი მიზეზის თაობაზე, შემოსავლების სამსახურმა მიიჩნია, რომ საქართველოს საგადასახადო კოდექსის 301-ე მუხლის „ე“ ქვეპუნქტის თანახმად, აღნიშნულ ნაწილში საჩივარი უნდა დარჩეს განუხილველი.\n\n\n\n\nსაქართველოს საგადასახადო კოდექსის 301-ე და 304-ე მუხლების საფუძველზე, \n\n\nვ ბ რ ძ ა ნ ე ბ : \n\n\n\n\n1. ი/მ ------ ------------ის (ს/ნ -------------)  საჩივარი საგადასახადო მონიტორინგის დეპარტამენტის 2014 წლის 16 დეკემბრის N099274 საგადასახადო სამართალდარღვევის ოქმის ნაწილში დაკმაყოფილდეს;\n2. გაუქმდეს საგადასახადო მონიტორინგის დეპარტამენტის 2014 წლის 16 დეკემბრის N099274 საგადასახადო სამართალდარღვევის ოქმი;\n3. დაევალოს საგადასახადო მონიტორინგის დეპარტამენტს განახორციელოს შესაბამისი კორექტირება გადასახადის გადამხდელის პირადი აღრიცხვის ბარათზე;\n4. ი/მ ------ ------------ის (ს/ნ -------------)  საჩივარი მომსახურების დეპარტამენტის 2014 წლის 7 მარტის N045427 ოქმის ნაწილში დარჩეს განუხილველი;\n1. აღნიშნული ბრძანება საგადასახადო მონიტორინგის დეპარტამენტის 2014 წლის 16 დეკემბრის N099274 საგადასახადო სამართალდარღვევის ოქმის ნაწილში შეიძლება გასაჩივრდეს სასამართლოში (მის: ქ. თბილისი, დავით აღმაშენებლის ხეივანი, N64), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში, ხოლო აღნიშნული ბრძანება მომსახურების დეპარტამენტის 2014 წლის 7 მარტის N045427 ოქმის ნაწილში შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვახტანგ გორგასლის ქ. №16) ან სასამართლოში (მის: ქ. თბილისი, დავით აღმაშენებლის ხეივანი, N64), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაკონტროლო შესყიდვა\nსალარო აპარატის გამოყენების წესები\nგანუხილველობა\nსაკონტროლო-სალარო აპარტარის გამოყენების წესის დარღვევა\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n14\n\nდოკუმენტის დათვალიერება\n\ninfohub@rs.ge",
    "title": "Document 4e2e4ace-f0a9-413c-9b6e-fbd68f5a33c3"
  }
}