{
  "id": "2af74bba-11e9-4c38-97b7-47e5fa144800",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24045/2/2024\n24 იანვარი 2025\nდოკუმენტის #:\n24045/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n22 იანვარი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nმიკრო და მცირე ბიზნესის დეკლარაციის წარდგენა, დაბეგვრის ობიექტი, გადახდის წყაროსთან გადასახადის დაკავების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№ 24045/2/2024\n22 იანვარი 2025\n\n\nგ ა დ ა წ ყ ვ ე ტ ი ლ ე ბ ა\n\n\nმომჩივანი: ი/მ --- (ს/ნ ---)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 6.12.2024 წელს განიხილა და მიიღო გადაწყვეტილება ი/მ ---------- 1.10.2024 წელს რეგისტრირებულ საჩივარზე (რეგისტრაციის №24045/2/2024).\n\n\nდავის საგანი:\nგადასახადის გადამხდელის მიერ წარდგენილი დეკლარაციით შემცირებული გადასახადის თანხის გაუქმება.\n\n\nგასაჩივრებული გადაწყვეტილება:\n1. აუდიტის დეპარტამენტის 2024 წლის 25 აპრილის №086-13 საგადასახადო მოთხოვნა;\n2. შემოსავლების სამსახურის 2024 წლის 8 ივლისის №16152 ბრძანება.\n\n\nდარიცხული თანხა: 440 442,55 ლარი.\nმათ შორის:\nსაშემოსავლო გადასახადი - 292 565\nჯარიმა - 146 283\nსაურავი - 1 594,55\n\n\nფაქტების აღწერა\nაუდიტის დეპარტამენტის მიერ ჩატარდა მომჩივნის საქმიანობის კამერალური საგადასახადო შემოწმება 2023 წლის საშემოსავლო გადასახადის დეკლარაციაში საქართველოში გადახდის წყაროსთან დაკავებული საშემოსავლო გადასახადის (გრაფა N42) და აღნიშნული თანხების ოდენობით კუთვნილი საშემოსავლო გადასახადის (გრაფა N43) შემცირების სისწორის დადგენის მიზნით. შემოწმების შედეგები აისახა 2024 წლის 24 აპრილის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით: \n2023 წლის საშემოსავლო გადასახადის წლიური დეკლარაციის (-----------) მიხედვით, გადახდის წყაროსთან დაკავებული საშემოსავლო გადასახადის (გრაფა №42) თანხა, რომელიც ექვემდებარება ჩათვლას, შეადგენდა ჯამურად 292 565 ლარს. გადასახადის გადამხდელს 2020 წლის პირველი სექტემბრიდან მინიჭებული აქვს მცირე ბიზნესის სტატუსი (საქმიანობის სახე - ვაჭრობა). გადასახადის გადამხდელის განმარტებით, 2023 წლის აპრილის საანგარიშო თვემდე ახორციელებდა მხოლოდ მცირე ბიზნესის სტატუსით გათვალისწინებულ ეკონომიკურ საქმიანობას.\nშემოსავლების სამსახურის გადასახადების ადმინისტრირების საინფორმაციო სისტემაში არსებული ინფორმაციის, აგრეთვე, გადასახადის გადამხდელის მიერ წარმოდგენილი განმარტების შესაბამისად, 2023 წელს მცირე ბიზნესის სტატუსით განსაზღვრული საქმიანობის გარდა, სხვა სახის ეკონომიკური საქმიანობა, რომელიც წარმოშობდა სპეციალური დაბეგვრის რეჟიმით დადგენილი დეკლარაციების გარდა, საშემოსავლო გადასახადის წლიური დეკლარაციის წარდგენის ვალდებულებას გადასახადის გადამხდელს არ უფიქსირდება. ამასთან, არ ფიქსირდება საგადასახადო კოდექსის 154-ე მუხლით გადახდის წყაროსთან დაკავებული შემოსავლების მიღება, რომლის მიხედვითაც საშემოსავლო გადასახადის წარმოდგენილ წლიურ დეკლარაციაში (გრაფა №42) ასახული თანხა იქნებოდა ჩათვლის მიღების საფუძველი. \nშესაბამისად, გადასახადის გადამხდელის მიერ წარდგენილი დეკლარაციით შემცირებული გადასახადის თანხა დაექვემდებარა გაუქმებას სრულად -\n292 565 ლარის ოდენობით. შედეგად, გადასახადის გადამხდელს დაერიცხა საშემოსავლო გადასახადი და შეეფარდა საგადასახადო კოდექსის 275-ე მუხლით განსაზღვრული ჯარიმა.\nშემოწმების აქტის საფუძველზე გამოიცა 2024 წლის 25 აპრილის №9748 ბრძანება და ამავე თარიღის №086-13 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 2024 წლის 8 ივლისის №16152 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საქართველოს საგადასახადო კოდექსის 302-ე მუხლის მე-6 ნაწილზე, 136-ე მუხლის პირველ ნაწილზე, ხოლო, მე-3 ნაწილზე, 153-ე მუხლის პირველი ნაწილის „ა“ ქვეპუნქტზე, „გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის 33-ე მუხლის მე-5 პუნქტის „ს“ ქვეპუნქტზე, საქართველოს საგადასახადო კოდექსის 43-ე მუხლის მე-4 ნაწილზე.\nმომჩივანი წარმოდგენილ საჩივარში ვერ უთითებს ფაქტობრივ და სამართლებრივ გარემოებებზე თუ რა ნაწილში იქნა საგადასახადო ვალდებულებები განსაზღვრული არამართლზომიერად და დავის წარმოების პროცესშიც არ აქვს წარმოდგენილი სათანადო არგუმენტები/მტკიცებულებები, რომლებიც შეცვლიდა საგადასახადო შემოწმების აქტით დადგენილ ფაქტობრივ გარემოებებს. \nზემოაღნიშნული სამართლებრივი ნორმების, საქმეში არსებული მასალებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ შემოწმების შედეგად საშემოსავლო გადასახადში განსაზღვრული საგადასახადო ვალდებულებები შესაბამისობაშია საგადასახადო კანონმდებლობის მოთხოვნებთან, ხოლო წარმოდგენილი საჩივარი დაუსაბუთებელია და არ არსებობს მისი დაკმაყოფილების სამართლებრივი საფუძველი.\nრაც შეეხება მომჩივნის არგუმენტს ადმინისტრაციულ-სამართლებრივი აქტის ბათილობასთან დაკავშირებით, შემოსავლების სამსახური განმარტავს, რომ სადავო აქტი არ ეწინააღმდეგება კანონს, არ არის დარღვეული მისი მომზადების ან გამოცემის კანონმდებლობით დადგენილი მოთხოვნები, რომლის არსებობის შემთხვევაში მოცემულ საკითხზე მიღებული იქნებოდა სხვაგვარი გადაწყვეტილება.\n\n\nმომჩივნის არგუმენტაცია\nმოცემულ შემთხვევაში საქმის შესწავლის და გადასახადის გაანგარიშების დროს საგადასახადო ორგანო შემოწმებისას დაეყრდნო მხოლოდ შემოსავლების სამსახურის გადასახადის ადმინისტრაციული საინფორმაციო ბაზაში არსებულ ინფორმაციებს, აგრეთვე წარდგენილ ახსნა-განმარტებებს რომლებზეც არ მიუქცევიათ სათანადო ყურადღება, ასევე აუდიტის დეპარტამენტს არ გამოუთხოვია და არ შეუსწავლია სხვა რაიმე ძირითადი და დამატებითი დოკუმენტაცია. შემოწმება მოხდა სხვა გადამხდელების მონაცემებთან შედარებით, შედარება კი არ მომხდარა იმ სიზუსტით რაც მისცემს რეალურ ფაქტთან მიახლოებულ შედეგებს, აღნიშნულ შემთხვევაში შედარების მეთოდის გამოყენება იწვევს არსებით ცდომილებას.\nმოცემულ შემთხვევაში მომჩივანს არ ეცნობა საჩივრის განხილვის თაობაზე. მომჩივანი ზოგად ადმინისტრაციული კოდექსის 601 მუხლის პირველ ნაწილის საფუძველზე ითხოვს გაუქმდეს №086-13 საგადასახადო მოთხოვნა და შემოსავლების სამსახურის №16152 ბრძანება, რადგან აღნიშნული ბრძანება გამოცემულია არსებითი დარღვევით და საქმის სათანადო შესწავლის გარეშე. ყოველივეს გათვალისწინებით კი დაევალოს აუდიტის დეპარტამენტს არასწორად დარიცხული გადასახადების გაანგარიშება მოქმედი კანონმდებლობის შესაბამისად.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 93-ე მუხლის 11 ნაწილის შესაბამისად, მცირე ბიზნესის სტატუსის მქონე პირის საგადასახადო დეკლარაციის საგადასახადო ორგანოსთვის წარდგენა და გადასახადის გადახდა ხორციელდება არაუგვიანეს საანგარიშო თვის მომდევნო თვის 15 რიცხვისა.\nსაგადასახადო კოდექსის 80-ე მუხლის პირველი ნაწილის შესაბამისად, რეზიდენტი ფიზიკური პირის საშემოსავლო გადასახადით დაბეგვრის ობიექტია დასაბეგრი შემოსავალი, რომელიც განისაზღვრება, როგორც სხვაობა კალენდარული წლის განმავლობაში მიღებულ ერთობლივ შემოსავალსა და ამ პერიოდისათვის ამ კოდექსით გათვალისწინებული გამოქვითვების თანხებს შორის. \nსაგადასახადო კოდექსის 153-ე მუხლის პირველი ნაწილის „ა“ ქვეპუნქტის შესაბამისად, საშემოსავლო გადასახადის/მოგების გადასახადის შესახებ დეკლარაციას საგადასახადო ორგანოს საანგარიშო წლის მომდევნო წლის 1 აპრილამდე წარუდგენენ რეზიდენტი ფიზიკური პირები, რომელთა შემოსავალიც არ იბეგრება საქართველოში გადახდის წყაროსთან (გარდა იმ პირებისა, რომლებიც საშემოსავლო გადასახადით იბეგრებიან ამ კოდექსის მე-80 მუხლის მე-7 და 71 ნაწილებით გათვალისწინებული დაბეგვრის ობიექტების მიხედვით).\nაუდიტის დეპარტამენტის მიერ სადავო საკითხზე წარმოდგენილია 10.10.2024 წლის №---------- წერილი, საიდანაც ირკვევა, რომ მეწარმის მიერ წარდგენილი 2023 წლის წლიური საშემოსავლო გადასახადის დეკლარაციის (-------------) მიხედვით გადახდის წყაროსთან დაკავებული საშემოსავლო გადასახადის (გრაფა №42) თანხა, რომელიც ექვემდებარება ჩათვლას, შეადგენს ჯამურად 292 565 ლარს.\nშემოსავლების სამსახურის გადასახადების ადმინისტრირების საინფორმაციო ბაზაში არსებული ინფორმაციით გადასახადის გადამხდელს 2020 წლის 1 სექტემბრიდან მინიჭებული აქვს მცირე ბიზნესის სტატუსი (საქმიანობის სახე - „ვაჭრობა“).\nგადასახადის გადამხდელის განმარტებით, 2023 წელში აპრილის საანგარიშო თვემდე ახორციელებდა მხოლოდ მცირე ბიზნესის სტატუსით მინიჭებულ ეკონომიკურ საქმიანობას, რის შემდეგაც საქმიანობა შეჩერებულია. \nშემოსავლების სამსახურის გადასახადების ადმინისტრირების საინფორმაციო ბაზაში არსებული ინფორმაციით, აგრეთვე გადასახადის გადამხდელის მიერ წარმოდგენილი განმარტების შესაბამისად, 2023 წელს მცირე ბიზნესის სტატუსით განსაზღვრული საქმიანობის გარდა, სხვა სახის ეკონომიკური საქმიანობა, რომელიც წარმოშობდა სპეციალური დაბეგვრის რეჟიმით დადგენილი დეკლარაციების წარდგენის გარდა, წლიური საშემოსავლო გადასახადის დეკლარაციის წარდგენის ვალდებულებას (საგადასახადო კოდექსის მე-80 და 153-ე მუხლების მიხედვით, რეზიდენტი ფიზიკური პირი ვალდებულია წლიური საშემოსავლო გადასახადის დეკლარაცია საგადასახადო ორგანოში წარადგინონ საანგარიშო წლის მომდევნო წლის 1 აპრილამდე) არ ჰქონია. აგრეთვე, არ ფიქსირდება საგადასახადო კოდექსის 154-ე მუხლით გადახდის წყაროსთან დაკავებული შემოსავლების მიღება, რომლის მიხედვითაც წარმოდგენილ წლიურ საშემოსავლო გადასახადის დეკლარაციაში (გრაფა №42) ასახული თანხა იქნებოდა ჩათვლის მიღების საფუძველი.\nაღსანიშნავია, რომ დავების განხილვის საბჭოში წარმოდგენილ საჩივარში გადასახადის გადამხდელის მიერ დასმული საკითხები (ფასნამატის გაანგარიშება, შედარების მეთოდის გამოყენება) სცდება შემოწმების შედეგად დადგენილ საკითხებს. ამასთან, მომჩივანი ვერ წარმოადგენს რაიმე სახის მტკიცებულება/არგუმენტს, რაც საგადასახადო ორგანოს მიერ დასახელებული არგუმენტების და შემოწმების აქტით დადგენილი გარემოებების შეცვლის, დარიცხული თანხების შემცირების საფუძველი გახდებოდა.\nაღნიშნულიდან გამომდინარე, ვინაიდან 2023 წლის საშემოსავლო გადასახადის დეკლარაციაში გადახდის წყაროსთან დაკავებული საშემოსავლო გადასახადის (გრაფა №42) და აღნიშნული თანხის ოდენობით კუთვნილი საშემოსავლო გადასახადის (გრაფა №43) შემცირების სამართლებრივი საფუძვლები არ არსებობს, საბჭოს მიაჩნია, რომ გადასახადის თანხის შემცირების გაუქმება და მომჩივნისთვის შესაბამისი საგადასახადო ვალდებულებების განსაზღვრა განხორცილდა მართლზომიერად.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსაგადასახადო დეკლარაციაში/გაანგარიშებაში გადასახადის შემცირება\nსხვადასხვა\nგადახდის წყაროსთან გადასახადის დაკავბის ვალდებულება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n34\n\nდოკუმენტის დათვალიერება\n\ninfohub@rs.ge",
    "title": "Document 2af74bba-11e9-4c38-97b7-47e5fa144800"
  }
}