{
  "id": "f8c26604-e7d1-48a0-85a4-ae130559a228",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21716/2/2023\n29 აპრილი 2024\nდოკუმენტის #:\n21716/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n25 აპრილი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაგადასახადო მონიტორინგის დეპარტამენტი\nსაკანონმდებლო ნორმა:\nსაჩივრის განხილვა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№21716/2/2023\n25 აპრილი 2024 \n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: სს „---------------“ (ს/ნ --------------------) \nმოპასუხე: საგადასახადო მონიტორინგის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 1.03.2024 წელს განიხილა და მიიღო გადაწყვეტილება სს „---------------“ის 25.12.2023 წელს რეგისტრირებულ საჩივარზე (რეგისტრაციის №21716/2/2023).\n\n\nდავის საგანი: \nკვალიფიციური დღგ-ის გადამხდელის სტატუსის მინიჭებაზე უარის მართლზომიერება.\n\n\nგასაჩივრებული გადაწყვეტილება: \n1. საგადასახადო მონიტორინგის დეპარტამენტის 30.10.2023 წლის ID:------ გადაწყვეტილება;\n2. შემოსავლების სამსახურის 19.12.2023 წლის №31896 ბრძანება.\n\n\nპროცედურული გარემოებები\nგადასახადის გადამხდელის საქმიანობას წარმოადგენს უძრავი ქონების მართვა გასამრჯელოს ან ხელშეკრულების საფუძველზე. მომჩივანი როგორც გადასახადის გადამხდელად, ასევე დღგ-ის გადამხდელად რეგისტრირებულია 2022 წლის 10 მაისს, საქმიანობის განხორციელების ადგილია ქ. ------ი, ------ის ქ. №-, ბლოკი -, ბინა -.\n2023 წლის 16 ოქტომბერს გადასახადის გადამხდელმა წარადგინა ელექტრონული განცხადება (ID-----) „კვალიფიციური დღგ-ის გადამხდელის სტატუსის მინიჭების შესახებ“. საგადასახადო მონიტორინგის დეპარტამენტის 2023 წლის 30 ოქტომბრის ID:------ გადაწყვეტილებით, იმ მოტივით, რომ გადასახადის გადამხდელის მიერ წარდგენილი დოკუმენტაციის საფუძველზე და საკითხის შესწავლის შედეგად კვალიფიციური დღგ-ის გადამხდელის სტატუსის საჭიროება არ დადასტურდა, მომჩივანს უარი ეთქვა მოთხოვნის დაკმაყოფილებაზე. \nსაგადასახადო მონიტორინგის დეპარტამენტის 2023 წლის 30 ოქტომბრის ID:------- გადაწყვეტილება გასაჩივრდა შემოსავლების სამსახურში, რომლის 19.12.2023 წლის №31896 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, „გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის 563 მუხლის პირველი პუნქტის „გ“ ქვეპუნქტზე, „ცალკეულ შემთხვევებში გადასახადის გადამხდელისათვის საგადასახადო ანგარიშ-ფაქტურის, საგადასახადო დოკუმენტის გამოწერის/დადასტურების და სასაქონლო ზედნადების გამოწერის უფლების შეზღუდვის და გადასახადის გადამხდელის მიერ გამოწერილი ელექტრონული საგადასახადო ანგარიშ-ფაქტურის გამოყენების სპეციალური წესის განსაზღვრის შესახებ“ ინსტრუქციის დამტკიცების თაობაზე შემოსავლების სამსახურის უფროსის 2022 წლის 16 თებერვლის №3751 ბრძანების პირველი მუხლის პირველი პუნქტზე, მე-2 მუხლის პირველი პუნქტის „ა“ ქვეპუნქტზე, ამავე ბრძანების მე-3 პუნქტზე და მიიჩნია, რომ გადასახადის გადამხდელის საჩივარი დაუსაბუთებელია, საგადასახადო მონიტორინგის დეპარტამენტის სადავო გადაწყვეტილება შესაბამისობაშია საგადასახადო კანონმდებლობის მოთხოვნებთან და საჩივარი არ უნდა დაკმაყოფილდეს.\n\n\nმომჩივნის არგუმენტაცია \nშემოსავლების სამსახურის უარი დღგ-ის გადამხდელის სტატუსის მინიჭებაზე არის დაუსაბუთებელი, იგი ფორმალურადაც კი არ შეიცავს რაიმე განმარტებას, რითაც არსებითი მატერიალური ზიანი ადგება კომპანიას და მის მოიჯარეს.\nშემოსავლების სამსახურის სადავო გადაწყვეტილებითაც საჩივარი არ დაკმაყოფილდა, რაც ასევე არის დაუსაბუთებელი და არ ჩანს სამართლებრივი გარემოებები, რის საფუძველზეც შემოსავლების სამსახური უარს ეუბნება გადასახადის გადამხდელს შეუცვალოს სტატუსი და გახდეს კვალიფიციური დღგ-ის გადამხდელი.\nსაგადასახადო ორგანოს გადაწყვეტილება უნდა იყოს დასაბუთებული და ეფუძნებოდეს საგადასახადო და სხვა კანონმდებლობით დადგენილ წესებსა და პრინციპებს. მიუთითებს საგადასახადო კოდექსის 51-ე მუხლის პირველი ნაწილის „ბ“ ქვეპუნქტზე და აღნიშნავს, რომ წარდგენილი იქნა ყველა სარწმუნო დოკუმენტი: საიჯარო ხელშეკრულება და დოკუმენტაცია, საბანკო ამონაწერები სადაც ფიქსირდება, რომ უძრავი ქონება შეძენილია სესხით, რომელიც გადახდილია სს ლიბერთი ბანკის მეშვეობით. ანუ, წარდგენილია შემოსავლების სამსახურის მიერ მოთხოვნილი დოკუმენტაცია და ინფორმაცია.\nშემოსავლების სამსახური, გამოცემულ №31896 ბრძანებაში აპელირებს შემოსავლების სამსახურის უფლებაზე სტატუსის ცვლილებასთან დაკავშირებით, მაგრამ არცერთ ნაწილში არ არის დასაბუთებული არანაირი გარემოება თუ პირობა რატომ ამბობს გადასახადის გადამხდელის არაკვალიფიციური დღგ-ის გადამხდელის სტატუსის ცვლილებასთან დაკავშირებით. მოცემულ შემთხვევაში, შემოსავლების სამსახურის გადაწყვეტილება დაუსაბუთებელია. უარის შესახებ გადაწყვეტილება არ შეიცავს არც ფორმალურ და არც შინაარსობრივ დასაბუთებას უარის შესახებ. ამგვარი სახით გადაწყვეტილება გამორიცხავს მიღებული გადაწყვეტილების კანონიერებას.\nგანცხადების წარდგენის მიზანი იყო საგადასახადო ანგარიშ-ფაქტურის გამოწერა საიჯარო ურთიერთობის მიმდინარეობის დროს. შესაბამისად, დაუსაბუთებლად ირღვევა გადასახადის გადამხდელის უფლება, რის გამოც მატერიალური ზიანი ადგება კომპანიას, რომელსაც რეალური, ნამდვილი ხელშეკრულება უდევს საქართველოში ერთ-ერთ ყველაზე ცნობილ მაღაზიათა ქსელთან „--------თან“. \nწარმოდგენილი დოკუმენტაციით დასტურდება, რომ არ არსებობს კომპანიისათვის კვალიფიციური დღგ-ის სტატუსის მინიჭებაზე უარის თქმის არავითარი საფუძველი.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 302-ე მუხლის მე-6 ნაწილის თანახმად, დავის განმხილველ ორგანოებს უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nაღნიშნული ნორმის საფუძველზე მომჩივნის მოწვევის გარეშე საჩივრის განხილვა შესაძლებელია, როდესაც საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები, ამასთანავე, ფაქტობრივი გარემოებები, რომელსაც დარიცხვა ეფუძნება არ არის სადავო ან სადავოა თუმცა დადგენილია დავის განმხილველი ორგანოს მიერ საჩივრის განხილვის ეტაპზე.\nგანსახილველ შემთხვევაში, საქმეში არსებული მასალებიდან სადავო საკითხთან დაკავშირებული ფაქტობრივი გარემოებები სრულად ვერ დგინდება, ხოლო მათი ნაწილი სადავოა. მომჩივნის განმარტებით, შემოსავლების სამსახურში საჩივრის განხილვისას მისი არგუმენტაციისა და მტკიცებულებების საფუძვლიანი შესწავლა და გაანალიზება არ მომხდარა. შესაბამისად, შემოსავლების სამსახურის მიერ სათანადოდ არ არის გამოკვლეული სადავო საკითხები.\nსაქართველოს მთავრობის 14.12.2011 წლის №473 დადგენილებით დამტკიცებული „დავის განმხილველი ორგანოების რეგლამენტის“ 33-ე მუხლის პირველი პუნქტის „ბ“ ქვეპუნქტის თანახმად, დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები. \nსაბჭო მიუთითებს საქმის გარემოებებზე, მხარეთა არგუმენტაციაზე და იმ გარემოების გათვალისწინებით, რომ საქმისათვის არსებითად მნიშვნელოვანი ფაქტობრივი გარემოებები სადავოა, ხოლო საქართველოს ფინანსთა სამინისტროს სისტემაში საჩივრის განხილვის პირველ ეტაპზე საჩივარი განხილულია მომჩივნის მონაწილეობის გარეშე, მიიჩნევს, რომ სადავო საკითხები საჭიროებს დამატებით შესწავლას მომჩივნის მონაწილეობით, რისთვისაც საჩივარი ხელახლა განსახილველად უნდა დაუბრუნდეს შემოსავლების სამსახურს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ;\n2. გაუქმდეს შემოსავლების სამსახურის 19.12.2023 წლის №31896 ბრძანება;\n3. საჩივარი დაუბრუნდეს შემოსავლების სამსახურს ხელახლა განსახილველად (გადასახადის გადამხდელის მონაწილეობით);\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nკვალიფიციური/არაკვალიფიციური დღგ-ის გადამხდელის სტატუსის მინიჭება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n16\n\nდოკუმენტის დათვალიერება\n\ninfohub@rs.ge",
    "title": "Document f8c26604-e7d1-48a0-85a4-ae130559a228"
  }
}