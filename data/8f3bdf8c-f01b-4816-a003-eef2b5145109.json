{
  "id": "8f3bdf8c-f01b-4816-a003-eef2b5145109",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18896/2/2023\n03 აპრილი 2023\nდოკუმენტის #:\n18896/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n10 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაურავი, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n№18896/2/2023\n10.03.2023\n\n\n\n\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: „----------\" (ს/ნ ----------) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,10.03.2023 წელს განიხილა და მიიღო გადაწყვეტილება „----------“-ის 16.02.2023 წელს რეგისტრირებულ საჩივარზე (რეგისტრაციის №18896/2/2023).\n\n\nდავის საგანი: \nდაკისრებული საურავისგან გათავისუფლება.\n\n\nგასაჩივრებული გადაწყვეტილება: \n1. აუდიტის დეპარტამენტის 5.08.2022 წლის №999-9 საგადასახადო მოთხოვნა;\n2. აუდიტის დეპარტამენტის 13.07.2022 წლის №18433 ბრძანება;\n3. შემოსავლების სამსახურის 1.02.2023 წლის №1646 ბრძანება.\n\n\nდარიცხული თანხა: 9624 ლარი. \nმათ შორის:\nსაშემოსავლო გადასახადი - 5125 \nჯარიმა - 2466 \nსაურავი - 2033\n\n\nფაქტების აღწერა \nმომჩივანი სესხისა და გამოსყიდვის უფლებით უძრავი ქონების ნასყიდობის ხელშეკრულების საფუძველზე სესხად გასცემდა თანხებს პროცენტის დარიცხვით.\nაუდიტის დეპარტამენტის 13.07.2022 წლის №18433 ბრძანების საფუძველზე ჩატარდა მომჩივანის საქმიანობის საგადასახადო შემოწმება. შესამოწმებელ პერიოდად განისაზღვრა 1.01.2019 წლიდან 1.07.2022 წლამდე საანგარიშო პერიოდი. შემოწმების შედეგები აისახა 28.07.2022 საგადასახადო შემოწმების აქტში, საიდანაც ირკვევა, რომ:\nშემოსავლების სამსახურის სისტემაში არსებული მონაცემების მიხედვით, მომჩივნის მიერ 2019, 2020 და 2021 წლების საშემოსავლო გადასახადის წლიური დეკლარაციები წარდგენილი არ არის. შემოწმება დაეყრდნო შემოსავლების სამსახურის საინფორმაციო სისტემის, საჯარო რეესტრის ეროვნულ სააგენტოში არსებულ მონაცემებსა და საგამოძიებო სამსახურის მიერ მოწოდებულ მასალებს. გადასახადის გადამხდელის საგადასახადო ვალდებულებები განისაზღვრა საჯარო რეესტრში არსებული ნოტარიულად დამოწმებული ხელშეკრულებების გათვალისწინებით. კერძოდ, შესწავლილია სესხის გაცემისა და დაბრუნების (შეწყვეტის) პერიოდები, გასესხებული და დაბრუნებული თანხების ოდენობა, საპროცენტო განაკვეთი და გამსესხებლისა და მსესხებლის მიერ საგამოძიებო სამსახურისთვის მიწოდებული ინფორმაციები გადახდილი პროცენტების (სარგებლის) შესახებ. გადასახადის გადამხდელის მიერ საანგარიშო პერიოდში პროცენტის სახით მიღებული სარგებელი სულ შეადგენს 24 660 ლარს, საიდანაც 2019 წელს მიღებულია 10 596 ლარი, 2020 წელს - 12 131 ლარი და 2021 წელს - 1 933 ლარი. საქართველოს საგადასახადო კოდექსის 81-ე, მე-100 და 102-ე მუხლების შესაბამისად, გადასახადის გადამხდელს დაერიცხა საშემოსავლო გადასახადი და დაეკისრა ჯარიმა ამავე კოდექსის 275-ე მუხლის მე-2 ნაწილის შესაბამისად.\nშემოწმების აქტის საფუძველზე გამოიცა აუდიტის დეპარტამენტის 5.08.2022 წლის №21064 ბრძანება და ამავე თარიღის №999-9 საგადასახადო მოთხოვნა.\n2.09.2022 წელს გადამხდელმა აუდიტის დეპარტამენტში წარადგინა განცხადება და ითხოვა დაკისრებული საურავის, 2 033 ლარის, ჩამოწერა. იგივე მოთხოვნით გადამხდელმა 19.12.2022 წელს მიმართა შემოსავლების სამსახურს.\nშემოსავლების სამსახურმა აღნიშნული განცხადება (საჩივარი) მიიჩნია აუდიტის დეპარტამენტში წარდგენილი განცხადების (საჩივრის) დაზუსტებად და 1.02.2023 წლის №1646 ბრძანებით საჩივარი არ დააკმაყოფილა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახურმა იხელმძღვანელა 302-ე მუხლის მე-2 და მე-6 ნაწილებით, 43-ე მუხლის მე-4 ნაწილით, 269-ე მუხლის პირველი და მე-7 ნაწილებით, 270-ე მუხლის პირველი და მე-2 ნაწილებით და განმარტა, რომ საქართველოს საგადასახადო კოდექსის 269-ე მუხლის მე-7 ნაწილის მიზანია საგადასახადო პასუხისმგებლობისგან გაათავისუფლოს პირი, რომელიც სამართლებრივი შეცდომის არეალში მოქმედებდა, რადგან სამართლებრივი შეცდომის დროს პირი არასწორად აფასებს ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს. ზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, განსახილველ შემთხვევაში, საგადასახადო შემოწმების შედეგად დარიცხული საურავის მიმართ შემოსავლების სამსახურს მიზანშეწონილად არ მიაჩნია საქართველოს საგადასახადო კოდექსის 269-ე მუხლის მე-7 ნაწილის გამოყენება.\n\n\nმომჩივნის არგუმენტაცია \nმომჩივანი მიუთითებს, რომ 2022 წლის ივნისში ფინანსურმა პოლიციამ დაიწყო სისხლის სამართლებრივი დევნა მის მიმართ, უკანონო სამეწარმეო საქმიანობის მოტივით. მომჩივნის მიმართ ჩატარდა საგადასახადო შემოწმება. თავიდანვე ითანამშრომლა საგამოძიებო ორგანოებთან და განმარტავს, რომ მან არ იცოდა რომ მისი ქმედება იყო დასჯადი. გადამხდელი განმარტავს, რომ მან სრულად აანაზღაურა ბიუჯეტისთვის მიყენებული ზიანი, კერძოდ გადაიხადა გადასახადი და ჯარიმა. რისთვისაც აიღო კრედიტი და აღმოჩნდა მძიმე მდგომარეობაში. გადატანილი აქვს ტუბერკულიოზი, გაშორებულია მეუღლეს და კმაყოფაზე ყავს არასრულწლოვანი შვილი. საგამოძიებო სამსახურმა 17.08.2022 წელს მომჩივანთან გააფორმა განრიდება. 2.09.2022 წელს საურავის ჩამოწერასთან დაკავშირებით მიმართა აუდიტის დეპარტამენტს თუმცა პასუხი არ მიუღია. 18.10.2022 წელს ხელმეორედ მიმართა აღნიშნულ საკითხზე თუმცა პასუხი ამ შემთხვევაშიც არ მიუღია. 28.12.2022 წელსაც მოხდა მესამედ მიმართვა ამავე საკითხით, თუმცა მომჩივნის თხოვნა არ დაკმაყოფილდა.\nმომჩივანი მიიჩნევს, რომ კეთილსინდისიერია და ვინაიდან შეასრულა განრიდებით ნაკისრი ვალდებულებები, როგორც სისხლის სამართალში ამ შემთხვევაშიც უნდა გავრცელდეს მის მიმართ შემამსუბუქებელი გარემოებები. \nმომჩივანი ითხოვს, შემოსავლების სამსახურის 1.02.2023 წლის №1646 ბრძანების გაუქმებას და მის ნაცვლად ახალი ბრძანების გამოცემას, რის საფუძველზეც მოხდება საურავის ჩამოწერა. იმ შემთხვევაში, ხოლო თუ არ მოხდება საურავის ჩამოწერა მზადაა გადაიხადოს 1000 ლარი 6 თვის მანძილზე.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 272-ე მუხლი პირველი ნაწილის შესაბამისად, საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის.\nამავე კოდექსის 269-ე მუხლის მე-7 ნაწილის მიხედვით, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით. \nსაბჭოს მიაჩნია, რომ განსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელის მხრიდან სამართალდარღვევის ჩადენა გამოწვეულია მისი შეცდომით/არცოდნით. ამგვარად, არ არსებობს დაკისრებული საურავისგან საგადასახადო კოდექსის 269-ე მუხლის მე-7 ნაწილით მომჩივნის გათავისუფლების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n19\n\nდოკუმენტის დათვალიერება\n\ninfohub@rs.ge",
    "title": "Document 8f3bdf8c-f01b-4816-a003-eef2b5145109"
  }
}