{
  "id": "c169247f-ab06-4cb8-9b0b-dc41f25e5248",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19420/2/2023\n29 მაისი 2023\nდოკუმენტის #:\n19420/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n19 მაისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ეკონომიკური საქმიანობით მიღებული შემოსავლები, შემოსავლის მიღებასთან დაკავშირებული ხარჯები, ცალკეული საქონლის მიმწოდებელი ფიზიკური პირის შემოსავლის დაბეგვრა, გადახდის წყაროსთან გადასახადის დაკავების წესი, დღგ-ით დასაბეგრი ოპერაციები, დღგ-ისგან ჩათვლის უფლებით გათავისუფლება, საგადასახადო დეკლარაციაში/გაანგარიშებაში გადასახადის შემცირება, დღგ-ისათვის გათვალისწინებული მოთხოვნების დარღვევა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№19420/2/2023\n19.05.2023\n\n\n\n\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: ი/მ „----------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 19.05.2023 წელს განიხილა და მიიღო გადაწყვეტილება ი/მ „----------“ 13.04.2023 წელს რეგისტრირებულ საჩივარზე (რეგისტრაციის №19420/2/2023).\n\n\nდავის საგანი: \n1. შეძენილი სმფ-ების ღირებულების ფიზიკურ პირზე გადახდილ ანაზღაურებად განხილვა და საშემოსავლო გადასახადის (3%) დარიცხვა; \n2. მეორადი აკუმულატორების დღგ-ით დაბეგვრა; \n3. ერთობლივი შემოსავლის და გამოსაქვითი ხარჯების გაანგარიშების მეთოდი.\n\n\nგასაჩივრებული გადაწყვეტილება: \n1. აუდიტის დეპარტამენტის 2022 წლის 8 აპრილის №053-1 საგადასახადო მოთხოვნა; \n2. შემოსავლების სამსახურის 2023 წლის 23 მარტის №5713 ბრძანება.\n\n\nდარიცხული თანხა: 305 725 ლარი. \nმათ შორის: \nგადასახადი - 183 275 \nდღგ - 34 986 \nსაშემოსავლო გადასახადი - 148 289 \nჯარიმა - 83 960 \nსაურავი - 38 489\n\n\nპროცედურული გარემოებები \nგადასახადის გადამხდელის საქმიანობაა საბითუმო ვაჭრობა ფერადი ლითონების ჯართით და ნარჩენებით.\nშემოსავლების სამსახურის აუდიტის დეპარტამენტის 2022 წლის 11 თებერვლის №3345 ბრძანების საფუძველზე ჩატარდა მომჩივნის საქმიანობის კამერალური საგადასახადო შემოწმება. შესამოწმებელი პერიოდი განისაზღვრა 2019 წლის 1 იანვრიდან 2022 წლის 1 იანვრამდე. შემოწმების შედეგები აისახა 2022 წლის 30 მარტის საგადასახადო შემოწმების აქტში, რომლის საფუძველზე გამოიცა აუდიტის დეპარტამენტის 2022 წლის 8 აპრილის №8897 ბრძანება და №053-1 საგადასახადო მოთხოვნა.\nაღნიშნული საგადასახადო მოთხოვნა 2022 წლის 8 ივლისს გასაჩივრდა შემოსავლების სამსახურში, რომელმაც 2023 წლის 23 მარტის №5713 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები: \n1. შეძენილი სმფ-ების ღირებულების ფიზიკურ პირზე გადახდილ ანაზღაურებად განხილვა და საშემოსავლო გადასახადის (3%) დარიცხვა \nფაქტების აღწერა \nგადასახადის გადამხდელი ახდენს ფერადი ლითონების ჯართის და ნარჩენების შეძენას სხვადასხვა ფიზიკური პირებისგან. საგადასახადო ორგანომ იხელმძღვანელა საგადასახადო კოდექსის 1333 მუხლის პირველი ნაწილით და გადასახადების ადმინისტრირების შესახებ საქართველოს ფინანსთა მინისტრის №996 ბრძანების 393 მუხლით, რომლის მიხედვით შემოწმების მიერ დადგენილი შეძენილი სასაქონლო-მატერიალური მარაგების (აკუმულატორის გარდა) ღირებულება ჩაითვალა ფიზიკურ პირებზე გადახდილ ანაზღაურებად და დაიბეგრა საშემოსავლო გადასახადის 3%-იანი განაკვეთით. შესაბამისად, მომჩივანს დაერიცხა გადასახადი და დაეკისრა ჯარიმა საგადასახადო კოდექსის 275-ე მუხლის საფუძველზე\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე, 136-ე, 73-ე, 49-ე, 1333 , 154-ე მუხლებზე, „გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის 393 მუხლზე და აუდიტის დეპარტამენტის წარმომადგენლის განმარტებაზე, რომლის მიხედვით შემოწმების პროცესში გადამხდელის მიერ ვერ იქნა წარდგენილი შეძენის დამადასტურებელი ვერანაირი დოკუმენტი (სასაქონლო ზედნადები, შესყიდვის აქტი, ჯართის ჩაბარების აღრიცხვის ჟურნალი). შესაბამისად, შეძენილი სმფ-ების ღირებულება წლების მიხედვით გაანგარიშებულია არაპირდაპირი მეთოდით, აუდიტის დეპარტამენტში არსებული ინფორმაციის გათვალისწინებით. კერძოდ, ანალოგიური საქმიანობის განმახორციელებელი აუდირებული კომპანიების მონაცემების გამოყენებით.\nზემოხსენებული სამართლებრივი ნორმების, საქმეში არსებული მასალებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ არაპირდაპირი მეთოდის გამოყენებით საგადასახადო ვალდებულებების განსაზღვრა შესაბამისობაშია კანონმდებლობის მოთხოვნებთან, წარდგენილი საჩივარი ამ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nმართალია მომჩივანი ნამდვილად წარმოადგენს ლითონების შემძენ პირს, თუმცა არ ეთანხმება შემოსავლების სამსახურის მიერ განხორციელებულ გაანგარიშებებს და ითხოვს თანხების ხელახალ განხილვას. ამასთან, საკითხის განხილვამდე, მოიძიებს და წარმოადგენს შესაბამის დოკუმენტაციას, ხელახალი განხილვისთვის.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 1333 მუხლის თანახმად: \n1. საქართველოს ფინანსთა მინისტრი უფლებამოსილია განსაზღვროს იმ საქონლის ჩამონათვალი, რომლის მიწოდებით ფიზიკური პირის მიერ მიღებული შემოსავალი იბეგრება გადახდის წყაროსთან 3-პროცენტიანი განაკვეთით, საქონლის შემძენი პირის მიერ.\n2. ამ მუხლის პირველი ნაწილით გათვალისწინებული გადახდის წყაროსთან დაბეგვრის წესი გამოიყენება იმ შემთხვევაში, თუ საქონლის მიწოდებისას სასაქონლო ზედნადები გამოწერილი არ არის. \n3. ფიზიკური პირის მიერ მიღებული შემოსავალი, რომელიც ამ მუხლის შესაბამისად დაიბეგრა, ამ პირის ერთობლივ შემოსავალში არ ჩაირთვება და შემდგომ დაბეგვრას არ ექვემდებარება.\n„გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის 393 მუხლის პირველი ნაწილის შესაბამისად, გადახდის წყაროსთან 3-პროცენტიანი განაკვეთით იბეგრება ფიზიკური პირის მიერ: \nა) შავი ან/და ფერადი ლითონების ჯართის მიწოდების შედეგად მიღებული შემოსავალი; \nბ) შავი ან/და ფერადი ლითონების ნარჩენების მიწოდების შედეგად მიღებული შემოსავალი.\nსაგადასახადო კოდექსის 154-ე მუხლის პირველი ნაწილის „პ“ ქვეპუნქტის მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც ამ კოდექსის 1333 მუხლით გათვალისწინებულ შემთხვევაში, ფიზიკურ პირს უნაზღაურებს მისგან შეძენილი საქონლის ღირებულებას.\nსაქმეში არსებული მასალებით დგინდება, რომ გადასახადის გადამხდელი ახდენს ფერადი ლითონების ჯართის და ნარჩენების შეძენას სხვადასხვა ფიზიკური პირებისგან. საგადასახადო კოდექსის 1333 მუხლის პირველი ნაწილის და გადასახადების ადმინისტრირების შესახებ საქართველოს ფინანსთა მინისტრის №996 ბრძანების 393 მუხლის შესაბამისად, შემოწმების მიერ დადგენილი შეძენილი სასაქონლო-მატერიალური მარაგების (აკუმულატორის გარდა) ღირებულება ჩაითვალა ფიზიკურ პირებზე გადახდილ ანაზღაურებად და დაიბეგრა საშემოსავლო გადასახადის 3%- იანი განაკვეთით.\nმომჩივანი ადასტურებს, რომ წარმოადგენს ლითონების შემძენ პირს, თუმცა არ ეთანხმება შემოსავლების სამსახურის მიერ განხორციელებულ გაანგარიშებებს და ითხოვს საკითხის ხელახლა განხილვას.\nგადასახადის გადამხდელი საჩივარში მიუთითებს, რომ საკითხის განხილვამდე მოიძიებს და წარმოადგენს შესაბამის დოკუმენტაციას, თუმცა აღნიშნული დოკუმენტაცია/მტკიცებულებები წარმოდგენილი არ არის.\nზემოაღნიშნული სამართლებრივი ნორმებისა და ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ ამ ნაწილში შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი. \n\n\n2. მეორადი აკუმულატორების დღგ-ით დაბეგვრა\nფაქტების აღწერა \nგადასახადის გადამხდელს შესამოწმებელ პერიოდში უფიქსირდება მეორადი აკუმულატორების შეძენა და რეალიზაცია. საგადასახადო ორგანომ იხელმძღვანელა საგადასახადო კოდექსის 172-ე მუხლის მე-4 ნაწილის „ძ“ ქვეპუნქტით და მიუთითა, რომ დღგ-ში დადგენილი შეღავათი არ ეხება მეორადი აკუმულატორების მიწოდებას. შესაბამისად, ვინაიდან განსახილველ შემთხვევაში აღნიშნული საქონელი დაბეგვრის მიზნებისთვის არ განეკუთვნება არც შავი ან/და ფერადი ლითონის ჯართს და არც მათ ნარჩენებს, მეწარმის მიერ აკუმულატორების რეალიზაცია დაიბეგრა დღგ-ით. ამასთან, დღგ-ის გადამხდელად რეგისტრაციის გარეშე საქმიანობისათვის, მომჩივანს დაეკისრა ჯარიმა საგადასახადო კოდექსის 282-ე მუხლის პირველი ნაწილის შესაბამისად.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 165-ე, 159-ე, 172-ე, 43-ე, 282-ე მუხლებზე და საგადასახადო შემოწმების აქტში აღწერილ ფაქტობრივ გარემოებაზე, რომლის მიხედვით გადასახადის გადამხდელი შესამოწმებელ პერიოდში ახორციელებდა მეორადი აკუმულატორების შეძენას და რეალიზაციას. შესაბამისად, ზემოხსენებული სამართლებრივი ნორმების, საქმეში არსებული მასალებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ სადავო საკითხთან დაკავშირებით, შემოწმებით განსაზღვრული საგადასახადო ვალდებულებები შესაბამისობაშია კანონმდებლობის მოთხოვნებთან. ამდენად, წარდგენილი საჩივარი ამ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nაკუმულატორების შეძენისა და მისი რეალიზაციის შესახებ საქართველოს საგადასახადო კანონმდებლობის შესაბამისად, ჩათვლის უფლებით დღგ-ისგან გათავისუფლებულია შავი ან/და ფერადი ლითონების ჯართის და შავი ან/და ფერადი ლითონების ნარჩენების მიწოდება. გადასახადის გადამხდელი აღნიშნულ აკუმულატორებს იყენებდა ლითონის მოპოვების მიზნით და რეალიზაციაც ხდებოდა ფერადი ლითონის სახით და არა როგორც ელექტრონული მოწყობილობის. ამდენად, შემოსავლების სამსახურის მსჯელობა, რომ აღნიშნული პროდუქტი დღგ-სგან არ უნდა გათავისუფლებულიყო, არ არის რელევანტური, რამდენადაც ფერადი ლითონების რეალიზაცია ჩათვლის უფლებით დღგ-სგან გათავისუფლებულია. შესაბამისად, არ ეთანხმება შემოსავლების სამსახურის პოზიციას და ითხოვს ხელახალ განხილვას. \nმომჩივანი ითხოვს დღგ-სგან ჩათვლის უფლებით გათავისუფლდეს აკუმულატორში არსებული ფერადი ლითონის რეალიზაცია, როგორც ლითონის და არა ტექნიკური საშუალების.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 165-ე მუხლის პირველ ნაწილის თანახმად, დასაბეგრი პირი, თუ ამ კოდექსით სხვა რამ არ არის გათვალისწინებული, ვალდებულია მის მიერ ნებისმიერი უწყვეტი 12 კალენდარული თვის განმავლობაში განხორციელებული დღგ-ით დასაბეგრი საქონლის მიწოდების/მომსახურების გაწევის ოპერაციების ჯამური თანხის 100 000 ლარისთვის გადაჭარბების დღიდან, არაუგვიანეს 2 სამუშაო დღეში დღგ-ის გადამხდელად რეგისტრაციის მიზნით, მიმართოს საგადასახადო ორგანოს.\nამავე მუხლის მე-2 ნაწილის შესაბამისად, დასაბეგრ პირს დღგ-ის გამოანგარიშების და გადახდის ვალდებულება წარმოეშობა ამ მუხლის პირველი ნაწილით გათვალისწინებული დასაბეგრი ოპერაციის განხორციელების მომენტიდან (ამ ოპერაციის ჩათვლით), რომლის მიხედვითაც დასაბეგრი ოპერაციების ჯამურმა თანხამ 100 000 ლარს გადააჭარბა. \nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების მიხედვით, დღგ-ით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა.\nამავე კოდექსის 172-ე მუხლის მე-4 ნაწილის „ძ“ ქვეპუნქტის თანახმად, დღგ-ისგან ჩათვლის უფლებით, ასევე გათავისუფლებულია შავი ან/და ფერადი ლითონების ჯართის და შავი ან/და ფერადი ლითონების ნარჩენების მიწოდება, თუ შესაძლებელია საქონლის მიმღები მხარის იდენტიფიცირება. ამავე ქვეპუნქტის შენიშვნის მიხედვით, ამ ქვეპუნქტში მითითებული საქონელი არ მოიცავს შავი ლითონის სხმულებს, ზოდებს, ნაგლინს, სხვა პირველადი გადამუშავების ნედლეულს და ნახევარფაბრიკატებს, რომლებიც კლასიფიცირებულია სეს ესნ-ის 7201, 7202, 7203, 7205, 7206, 7207 სასაქონლო პოზიციებსა და 7204 50 000 00 სასაქონლო ქვესუბპოზიციაში. \n„საგარეო-ეკონომიკური საქმიანობის ეროვნული სასაქონლო ნომენკლატურის (სეს ესნ) დამტკიცების თაობაზე“ საქართველოს ფინანსთა მინისტრის 2020 წლის 18 ნოემბრის №275 ბრძანებით განსაზღვრულია სასაქონლო ნომენკლატურა, რომლის მიხედვით, ლითონები, კონკრეტულად კი არაძვირფასი ლითონები და მათი ნაწარმი წარმოდგენილია XV კარში, ხოლო ამავე ბრძანების შესაბამისად, მეორადი აკუმულატორი წარმოდგენილია XVI კარში, კერძოდ, 85-ე ჯგუფში. (ელექტრული მანქანები და მოწყობილობები).\nსაგადასახადო კოდექსის 282-ე მუხლის პირველი ნაწილის შესაბამისად, დღგ-ის გადამხდელად რეგისტრაციის გარეშე საქმიანობა იწვევს პირის დაჯარიმებას რეგისტრაციის გარეშე საქმიანობის პერიოდში განხორციელებული დღგ-ით დასაბეგრი ოპერაციების (გარდა გათავისუფლებული ოპერაციებისა) თანხის 5 პროცენტის ოდენობით.\nსაქმეში არსებული მასალებით დგინდება, რომ გადასახადის გადამხდელი ახორციელებდა მეორადი აკუმულატორების შეძენას და რეალიზაციას. ზემოაღნიშნული სამართლებრივი ნორმების გათვალისწინებით, დღგ-ში დადგენილი შეღავათი არ ეხება მეორადი აკუმულატორების მიწოდებას. აღნიშნულიდან გამომდინარე, ვინაიდან განსახილველ შემთხვევაში აღნიშნული საქონელი დაბეგვრის მიზნებისთვის არ განეკუთვნება არც შავი ან/და ფერადი ლითონის ჯართს და არც მათ ნარჩენებს, მეწარმის მიერ აკუმულატორების რეალიზაცია მართლზომიერად დაიბეგრა დღგ-ით. ამასთან, დღგ-ის გადამხდელად რეგისტრაციის გარეშე საქმიანობისათვის, მომჩივანს მართებულად დაეკისრა საგადასახადო კოდექსის 282-ე მუხლის პირველი ნაწილით გათვალისწინებული ჯარიმა.ზემოაღნიშნული სამართლებრივი ნორმებისა და ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ ამ ნაწილში შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\n3. ერთობლივი შემოსავლის და გამოსაქვითი ხარჯების გაანგარიშების მეთოდი \nფაქტების აღწერა \nგადასახადის გადამხდელის მიერ გამოწერილი ზედნადებების ანალიზის შედეგად დადგინდა, რომ მეწარმეს არასწორად აქვს დეკლარირებული ერთობლივი შემოსავალი. შესაბამისად, დაკორექტირდა დეკლარირებული მონაცემები და გაიზარდა ერთობლივი შემოსავალი. \nასევე, განხორციელდა გადასახადის გადამხდელის მიერ დეკლარირებული შეძენილი სასაქონლო-მატერიალური მარაგების ანალიზი. ვინაიდან ვერ იქნა წარდგენილი შეძენის დამადასტურებელი ვერანაირი დოკუმენტი (სასაქონლო ზედნადები, შესყიდვის აქტი, ჯართის ჩაბარების აღრიცხვის ჟურნალი), საგადასახადო კოდექსის 105-ე და 73-ე მუხლების საფუძველზე, შეძენილი მარაგების ღირებულება განისაზღვრა არაპირდაპირი მეთოდით. კერძოდ, მომჩივნის მიერ გამოწერილ ზედნადებებში დაფიქსირებული სხვადასხვა სახეობის ფერადი ლითონის და აკუმულატორების ჯართის შეძენის ღირებულებად აღებული იქნა აუდიტის დეპარტამენტში არსებული მონაცემები (ანალოგიური საქმიანობის განმახორციელებელი საწარმოების აუდირებული მონაცემები), რამაც გამოიწვია დეკლარირებული მონაცემების ცვლილება. შესაბამისად, გადასახადის გადამხდელს დაუკორექტირდა გამოსაქვითი ხარჯის ოდენობა.\nსხვა ხარჯების ანალიზის შედეგად დადგინდა, რომ მეწარმეს არასწორად აქვს დეკლარირებული სხვა გამოსაქვითი ხარჯები. კერძოდ, ხარჯებში ასახული არ არის საგადასახადო კოდექსის 1333 მუხლის პირველი ნაწილის მიხედვით დასაკავებელი საშემოსავლო გადასახადი. აგრეთვე, შესამოწმებელ პერიოდში გადასახადის გადამხდელს სს „თიბისი ბანკში“ უფიქსირდება სესხის პროცენტის გადახდა, რაც ასევე არ არის ასახული და გამოქვითული წლიური საშემოსავლო გადასახადის დეკლარაციებში. აღნიშნულის შესაბამისად, გადასახადის გადამხდელს დაუკორექტირდა წლიური საშემოსავლო გადასახადის დეკლარაციები და გაეზარდა გამოსაქვითი ხარჯი.\nზემოაღნიშნული გარემოებების გათვალისწინებით, მეწარმეს გაეზარდა დასაბეგრი შემოსავალი. შესაბამისად, მომჩივანს დაერიცხა გადასახადი და დაეკისრა ჯარიმა.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 136-ე, 73-ე, 49-ე, მე-100, 102-ე, მე80, 105-ე, 72-ე მუხლებზე და შემოწმების შედეგად დადგენილ ფაქტობრივ გარემოებებზე, რომლის მიხედვით გამოწერილი ზედნადებების ანალიზის მიხედვით, გადამხდელს არასწორად ჰქონდა დეკლარირებული ერთობლივი შემოსავალი. შესაბამისად, დაკორექტირდა დეკლარირებული მონაცემები და გაიზარდა ერთობლივი შემოსავალი. ასევე, ვინაიდან შემოწმების პროცესში გადამხდელის მიერ ვერ იქნა წარდგენილი შეძენის დამადასტურებელი ვერანაირი დოკუმენტი, გადამხდელის ხარჯების გაანგარიშება მოხდა არაპირდაპირი მეთოდის გამოყენებით, რის შედეგადაც დადგინდა, რომ გადამხდელს არასწორად აქვს დეკლარირებული გამოსაქვითი ხარჯები. გადამხდელს გაეზარდა გამოსაქვითი ხარჯი.\nზემოხსენებული სამართლებრივი ნორმების, საქმეში არსებული მასალებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ სადავო საკითხთან დაკავშირებით, შემოწმებით განსაზღვრული საგადასახადო ვალდებულებები შესაბამისობაშია კანონმდებლობის მოთხოვნებთან, გადასახადის გადამხდელის საჩივარი ამ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nდასაბეგრი შემოსავალი დათვლილია არა ფაქტობრივი ანგარიშების საფუძველზე, არამედ სხვა მსგავსი ობიექტების შესაბამისად, დაახლოებით, რაც ვერ იქნება ავთენტური. შემოსავლების სამსახურს უნდა მოეთხოვა შესაბამისი დოკუმენტაცია, რომელზე დაყრდნობითაც მოხდებოდა დასაბეგრი შემოსავლის დათვლა და შეფასება. შესაბამისად, ამ ნაწილში შემოსავალი არასწორადაა დათვლილი და ხელახლა უნდა განხორციელდეს მისი დათვლა შესაბამის დოკუმენტაციაზე დაყრდნობით, რომელსაც წარმოადგენს განხილვის მომენტისთვის.\nგადასახადის გადამხდელი ითხოვს ბათილად იქნას ცნობილი გასაჩივრებული აქტები და საგადასახადო ვალდებულებები გადაანგარიშდეს რელევანტურ დოკუმენტაციაზე დაყრდნობით.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე. \nამავე კოდექსის 73-ე მუხლის მე-5 ნაწილის „ა“ ქვეპუნქტის შესაბამისად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე, სხვა მსგავს ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის მე-100 მუხლის მე-3 ნაწილის „ბ“ ქვეპუნქტის მიხედვით, ერთობლივ შემოსავალს განეკუთვნება ეკონომიკური საქმიანობით მიღებული შემოსავლები, რომლებიც დაკავშირებული არ არის დაქირავებით მუშაობასთან. \nამავე კოდექსის 102-ე მუხლის პირველი ნაწილის „ა“ ქვეპუნქტის თანახმად, ეკონომიკური საქმიანობით მიღებულ შემოსავლებს განეკუთვნება საქონლის/მომსახურების მიწოდებით მიღებული შემოსავლები\nსაგადასახადო კოდექსის მე-80 მუხლის პირველი ნაწილის შესაბამისად, რეზიდენტი ფიზიკური პირის საშემოსავლო გადასახადით დაბეგვრის ობიექტია დასაბეგრი შემოსავალი, რომელიც განისაზღვრება, როგორც სხვაობა კალენდარული წლის განმავლობაში მიღებულ ერთობლივ შემოსავალსა და ამ პერიოდისათვის ამ კოდექსით გათვალისწინებული გამოქვითვების თანხებს შორის.\nამავე კოდექსის 105-ე მუხლის პირველი ნაწილის მიხედვით, ერთობლივი შემოსავლიდან გამოიქვითება ყველა ხარჯი, რომელიც დაკავშირებულია მის მიღებასთან, გარდა იმ ხარჯებისა, რომლებიც ამ კოდექსის თანახმად გამოქვითვას არ ექვემდებარება.\nამავე მუხლის მე-2 ნაწილის თანახმად, თუ ამ კოდექსით სხვა რამ არ არის გათვალისწინებული, ყველა ხარჯი დოკუმენტურად უნდა იყოს დადასტურებული. \nსაგადასახადო კოდექსის 72-ე მუხლის პირველი ნაწილის შესაბამისად, პირველადი საგადასახადო დოკუმენტი არის წერილობითი დოკუმენტი, რომლითაც შესაძლებელია სამეურნეო ოპერაციის მონაწილე მხარეთა იდენტიფიცირება, აქვს თარიღი და მოიცავს მიწოდებული საქონლის/გაწეული მომსახურების ჩამონათვალსა და ღირებულებას. საქონლის/მომსახურების გაცვლის (ბარტერულ) ოპერაციაზე გამოწერილ პირველად საგადასახადო დოკუმენტში საქონლის ღირებულების (მათ შორის, საქონლის ერთეულის ფასის) მითითება სავალდებულო არ არის.\nსაქმეში არსებული მასალებით დგინდება, რომ გადასახადის გადამხდელს არასწორად ჰქონდა დეკლარირებული ერთობლივი შემოსავალი. შესაბამისად, დაკორექტირდა დეკლარირებული მონაცემები, რამაც გამოიწვია მომჩივნის ერთობლივი შემოსავლის გაზრდა. ამასთან, შემოწმების პროცესში გადასახადის გადამხდელის მიერ ვერ იქნა წარდგენილი შეძენის დამადასტურებელი ვერანაირი დოკუმენტი. შესაბამისად, მეწარმის ხარჯების გაანგარიშება მოხდა არაპირდაპირი მეთოდის გამოყენებით. შედეგად დადგინდა, რომ გადასახადის გადამხდელს არასწორად აქვს დეკლარირებული გამოსაქვითი ხარჯები. მომჩივანს გაეზარდა გამოსაქვითი ხარჯი.\nგადასახადის გადამხდელი არ ეთანხმება დარიცხულ თანხებს და ითხოვს, ხელახლა განხორციელდეს დათვლა შესაბამის დოკუმენტაციაზე დაყრდნობით, რომელსაც წარმოადგენს განხილვის მომენტისთვის. თუმცა, მომჩივანს დამატებით რაიმე დოკუმენტაცია/მტკიცებულება არ წარმოუდგენია. \nზემოაღნიშნული სამართლებრივი ნორმებისა და ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ ამ ნაწილში შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდღგ-ით დაბეგვრის ობიექტი\nდასაბეგრი იმპორტი\nოპერაცია, რომელიც არ განეკუთვნება საქონლის მიწოდებას/მომსახურების გაწევას\nსაქონლის მიწოდება/მომსახურების გაწევა\nშემოსავლების/ხარჯების განსაზღვრა არაპირდაპირი მეთოდით\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n26\n\nდოკუმენტის დათვალიერება\n\ninfohub@rs.ge",
    "title": "Document c169247f-ab06-4cb8-9b0b-dc41f25e5248"
  }
}