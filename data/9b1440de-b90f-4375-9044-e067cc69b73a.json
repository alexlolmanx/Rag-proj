{
  "id": "9b1440de-b90f-4375-9044-e067cc69b73a",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24244/2/2024\n02 დეკემბერი 2024\nდოკუმენტის #:\n24244/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n29 ნოემბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nზედმეტად გადახდილი თანხის დაბრუნება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№24244/2/2024\n29 ნოემბერი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს ------- (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 21.11.2024 წელს განიხილა და მიიღო გადაწყვეტილება შპს ------- 1.11.2024 წელს რეგისტრირებულ საჩივარზე (რეგისტრაციის №24244/2/2024).\n\n\nდავის საგანი: \nუარი ზედმეტად გადახდილი თანხის დაბრუნებაზე.\n\n\nგასაჩივრებული გადაწყვეტილება:\n1. აუდიტის დეპარტამენტის 7.10.2024 წლის №ID:------- შესაგებელი;\n2. შემოსავლების სამსახურის 1.11.2024 წლის №23320 ბრძანება.\n\n\nსადავო თანხა: 45 999 ლარი.\n\n\nფაქტების აღწერა/დარიცხვის საფუძვლები\nკომპანიამ 18.09.2024 წელს აუდიტის დეპარტამენტში წარადგინა №ID:------- გადასახადის გადამხდელის მოთხოვნა, რომლითაც ითხოვდა ზედმეტად გადახდილი თანხის უკან დაბრუნებას. გადამხდელის განმარტებით, ზედმეტობის წარმოშობის მიზეზი არის ძირითადი საშუალებების იმპორტისას საბაჟოზე გადახდილი დღგ-ის თანხა.\nგადასახადის გადამხდელის მოთხოვნაზე დადგინდა ხარვეზი. ხარვეზის აღმოფხვრის მიზნით 30.09.2024 წელს მომჩივანმა წარადგინა ID:------- გადასახადის გადამხდელის მოთხოვნა.\nაუდიტის დეპარტამენტის 7.10.2024 წლის №ID:------- შესაგებლით, მომჩივანს უარი ეთქვა მოთხოვნის დაკმაყოფილებაზე. აუდიტის დეპარტამენტმა მიიჩნია, რომ სახეზეა საქართველოს ფინანსთა მინისტრის 2009 წლის 30 დეკემბრის №916 ბრძანებით დამტკიცებული „ბიუჯეტების შემოსულობების აღრიცხვა-ანგარიშგებისა და ანგარიშსწორების განხორციელებისა და ბიუჯეტში ზედმეტად ან შეცდომით გადახდილი შემოსულობის თანხის დაბრუნების, აღრიცხვისა და ანგარიშგების შესახებ“ ინსტრუქციის VI1 თავის 135 მუხლით განსაზღვრული უარის თქმის საფუძველი, კერძოდ, გადასახადის გადამხდელს უფიქსირდებოდა სალაროს არაგონივრული ნაშთი (საქვეანგარიშოდ გატანილი თანხა), რასთან დაკავშირებითაც არ ჰქონდა შესრულებული საგადასახადო ვალდებულება.\nაღნიშნული შესაგებელი 9.10.2024 წელს გასაჩივრდა შემოსავლების სამსახურში, რომლის 1.11.2024 წლის №23320 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახურის მიუთითებს საგადასახადო კოდექსის 302-ე მუხლის მე-6 ნაწილზე, 63-ე მუხლის პირველ ნაწილზე, 65-ე მუხლზე, საქართველოს ფინანსთა მინისტრის 2009 წლის 30 დეკემბრის №916 ბრძანებით დამტკიცებული „სახელმწიფო ბიუჯეტის, აფხაზეთის და აჭარის ავტონომიური რესპუბლიკების რესპუბლიკური, თვითმმართველი ერთეულების, საქართველოს საბიუჯეტო კოდექსით განსაზღვრული საჯარო სამართლის იურიდიული პირების და არასამეწარმეო (არაკომერციული) იურიდიული პირების ბიუჯეტების შემოსულობათა აღრიცხვა-ანგარიშგება და ანგარიშსწორების შესახებ“ ინსტრუქციის VI1 თავზე, ამავე ინსტრუქციის 131 მუხლის პირველ პუნქტზე, 135 მუხლის პირველ პუნქტზე და ასევე, მიუთითებს, რომ აუდიტის დეპარტამენტის მიერ დადგენილ ვადაში გადამხდელმა დამატებით წარადგინა დოკუმენტაცია, რომლის ანალიზის საფუძველზეც დადგინდა, რომ გადამხდელს უფიქსირდებოდა სალაროს არაგონივრული ნაშთი (საქვეანგარიშოდ გატანილი თანხა), რასთან დაკავშირებითაც არ ჰქონდა შესრულებული საგადასახადო ვალდებულება. \nაღნიშნულის გათვალისწინებით, შემოსავლების სამსახურს მიაჩნია, რომ სახეზეა საქართველოს ფინანსთა მინისტრის 2009 წლის 30 დეკემბრის №916 ბრძანებით დამტკიცებული „ბიუჯეტების შემოსულობების აღრიცხვა-ანგარიშგებისა და ანგარიშსწორების განხორციელებისა და ბიუჯეტში ზედმეტად ან შეცდომით გადახდილი შემოსულობის თანხის დაბრუნების, აღრიცხვისა და ანგარიშგების შესახებ“ ინსტრუქციის 135 მუხლით გათვალისწინებული, მოთხოვნაზე უარის თქმის საფუძველი. შესაბამისად, მართლზომიერია წარდგენილ მოთხოვნაზე უარის თქმა.\nაღნიშნულიდან გამომდინარე, შემოსავლების სამსახურმა მიიჩნია, რომ სადავო შესაგებელი აუდიტის დეპარტამენტის მიერ გამოცემულია კანონმდებლობის მოთხოვნათა დაცვით და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია \nშემოსავლების სამსახურმა არგუმენტაციის და არაადეკვატური დასაბუთების გარეშე არ დააკმაყოფილა საჩივარი, რითაც საკმაოდ დიდ ზიანს აყენებს კომპანიას მისი კუთვნილი საოპერაციო სახსრების განკარგვით.\nმიაჩნია, რომ ზემოაღნიშნული არგუმენტაცია არის დაუსაბუთებელი, უსაფუძვლო და სამართლებრივად არარელევანტური, ვინაიდან მას არავითარი კავშირი არ აქვს განსახილველ შემთხვევასთან, კერძოდ, საგადასახადო კოდექსის 63-ე მუხლი პირდაპირ ითვალისწინებს წარდგენილი მოთხოვნის დაკმაყოფილებას, შესაბამისად, შემოსავლების სამსახურის მოცემული პასუხი წინააღმდეგობაშია ამ უკანასკნელ ნორმასთან, რაც დაუშვებელია. ამრიგად, ითხოვს დაკმაყოფილდეს საჩივარი, ვინაიდან არ არსებობს არცერთი საკანონმდებლო ნორმა იმის შესახებ, რომ უარი ეთქვას მოთხოვნილი თანხის დაბრუნებაზე. ასევე, დამატებით ხაზი უნდა გაესვას იმ ფაქტობრივ გარემოებასა, რომ შემოსავლების სამსახურის „არგუმენტი“ არავითარ კავშირში თუ შემხებლობაში არ არის ამ შემთხვევასთან, ვინაიდან, კანონმდებლობით პირდაპირაა გათვალისწინებული, რომ მოთხოვნაში მითითებული თანხა დაბრუნებულ უნდა იქნეს.\nსაგულისხმოა ისიც, რომ კანონმდებლობა ამ კუთხით რაიმე გამონაკლისს არ ითვალისწინებს, რაზედაც შემოსავლების სამსახური აპელირებს. შესაბამისად, უდავოა, რომ უნდა დაკმაყოფილდეს საჩივარი, კერძოდ, ბათილად იქნეს ცნობილი სადავო შესაგებელი და შემოსავლების სამსახურის ბრძანება, რომლებითაც არ დაკმაყოფილდა კომპანიის მოთხოვნა.\nითხოვს, საგადასახადო კოდექსის 63-ე მუხლის შესაბამისად, ერთიან საბიუჯეტო გადასახადში/სანქციაში არსებული ზედმეტად გადახდილი თანხა 45 999 ლარი დაბრუნდეს კომპანიის ანგარიშსწორების ანგარიშზე.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 302-ე მუხლის მე-6 ნაწილის თანახმად, დავის განმხილველ ორგანოებს უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nაღნიშნული ნორმის საფუძველზე მომჩივნის მოწვევის გარეშე საჩივრის განხილვა შესაძლებელია, როდესაც საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები, ამასთანავე, ფაქტობრივი გარემოებები, რომელსაც საგადასახადო ორგანო ეფუძნება არ არის სადავო ან სადავოა თუმცა დადგენილია დავის განმხილველი ორგანოს მიერ საჩივრის განხილვის ეტაპზე.\nგანსახილველ შემთხვევაში, საქმეში არსებული მასალებიდან სადავო საკითხთან დაკავშირებული ფაქტობრივი გარემოებები სრულად ვერ დგინდება, ხოლო მათი ნაწილი სადავოა. შესაბამისად, შემოსავლების სამსახურის მიერ სათანადოდ არ არის გამოკვლეული სადავო საკითხი. \nსაქართველოს მთავრობის 14.12.2011 წლის №473 დადგენილებით დამტკიცებული „დავის განმხილველი ორგანოების რეგლამენტის“ 33-ე მუხლის პირველი პუნქტის „ბ“ ქვეპუნქტის თანახმად, დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები.\nსაბჭო მიუთითებს საქმის გარემოებებზე, მხარეთა არგუმენტაციაზე და იმ გარემოების გათვალისწინებით, რომ საქმისათვის არსებითად მნიშვნელოვანი ფაქტობრივი გარემოებები სადავოა, ხოლო საქართველოს ფინანსთა სამინისტროს სისტემაში საჩივრის განხილვის პირველ ეტაპზე საჩივარი განხილულია მომჩივნის მონაწილეობის გარეშე, მიიჩნევს, რომ სადავო საკითხი საჭიროებს დამატებით შესწავლას მომჩივნის მონაწილეობით, რისთვისაც საჩივარი ხელახლა განსახილველად უნდა დაუბრუნდეს შემოსავლების სამსახურს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ;\n2. გაუქმდეს შემოსავლების სამსახურის 1.11.2024 წლის №23320 ბრძანება;\n3. საჩივარი დაუბრუნდეს შემოსავლების სამსახურს ხელახლა განსახილველად (გადასახადის გადამხდელის მონაწილეობით);\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგგპაბ-ზე არსებული ზედმეტობის დაბრუნება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n38\n\nდოკუმენტის დათვალიერება\n\ninfohub@rs.ge",
    "title": "Document 9b1440de-b90f-4375-9044-e067cc69b73a"
  }
}