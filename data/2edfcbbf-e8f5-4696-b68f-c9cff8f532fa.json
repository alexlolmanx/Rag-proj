{
  "id": "2edfcbbf-e8f5-4696-b68f-c9cff8f532fa",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20168/2/2023\n21 სექტემბერი 2023\nდოკუმენტის #:\n20168/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n20 სექტემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№20168/2/2023\n20 სექტემბერი 2023\n\n\nგ ა დ ა წ ყ ვ ე ტ ი ლ ე ბ ა \n\n\nმომჩივანი: შპს „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 7.09.2023 წელს განიხილა და მიიღო გადაწყვეტილება შპს „----------“ 4.07.2023 წელს რეგისტრირებულ საჩივარზე (რეგისტრაციის №20168/2/2023).\n\n\nდავის საგანი:\nშემოსავლების სამსახურის 3.04.2023 წლის №7095 ბრძანების აღსრულების შედეგები.\n\n\nგასაჩივრებული გადაწყვეტილება:\n1. აუდიტის დეპარტამენტის 11.04.2023 წლის №007-84 საგადასახადო მოთხოვნა;\n2. შემოსავლების სამსახურის 16.06.2023 წლის №13626 ბრძანება.\n\n\nდარიცხული თანხა: 1 409 861,53 ლარი.\nმათ შორის:\nგადასახადი - 769 192\nდღგ - 453 534\nმიწაზე (არასასოფლო) ქონების გადასახადი - 960\nმოგების გადასახადი - 297 831\nსაშემოსავლო გადასახადი - 16 702\nქონების გადასახადი - 165\nჯარიმა - 394 072\nსაურავი - 246 597,53\n\n\nფაქტების აღწერა/დარიცხვის საფუძვლები\nაუდიტის დეპარტამენტის 1.12.2022 წლის კამერალური საგადასახადო შემოწმების აქტით შემოწმებულია მომჩივნის საქმიანობის 1.01.2019 წლიდან 1.03.2022 წლამდე პერიოდი. შემოწმების აქტის საფუძველზე, გადასახადის გადამხდელს წარედგინა აუდიტის დეპარტამენტის 1.12.2022 წლის №007-329 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 3.04.2023 წლის №7095 ბრძანებით საჩივარი დაკმაყოფილდა ნაწილობრივ. აუდიტის დეპარტამენტს დაევალა ფულადი ნაშთის საწარმოს დირექტორზე გაცემულ ხელფასად განხილვის საკითხი შეისწავლოს გადასახადის გადამხდელის მიერ საჩივარში მითითებული არგუმენტაციის გათვალისწინებით და შესწავლის შედეგებიდან გამომდინარე, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება). დანარჩენ ნაწილში საჩივარი არ დაკმაყოფილდა.\nშემოსავლების სამსახურის 3.04.2023 წლის №7095 ბრძანების აღსრულების შედეგად გამოცემული აუდიტის დეპარტამენტის 5.04.2023 წლის დასკვნის მიხედვით, საბანკო ანგარიშის ამონაწერში შენატანებს დანიშნულებაში მითითებულია დამფუძნებლის შენატანი, თუმცა გადასახადის გადამხდელის წარმოდგენილ პროგრამაში ჩანს, რომ ეს თანხები არის სალაროს ნაშთის შემცირებით საბანკო ანგარიშზე გადატანილი თანხები. შემოწმების მიერ მხედველობაში იქნა მიღებული გადასახადის გადამხდელის მიერ წარმოდგენილი წერილობითი ახსნა-განმარტება ფულადი ნაშთის საწარმოს დირექტორზე გაცემულ ხელფასად განხილვის ნაცვლად განხილული იქნეს დირექტორზე გაცემულ უპროცენტო სესხად. შედეგად, შემოწმების მიერ გადასახადის გადამხდელის პირადი აღრიცხვის ბარათზე შემცირებულ იქნა სადავო საგადასახადო მოთხოვნით დარიცხული თანხები. დანარჩენ ნაწილში დარიცხული თანხა დარჩა უცვლელი.\nაუდიტის დეპარტამენტის 5.04.2023 წლის დასკვნის საფუძველზე გადასახადის გადამხდელს წარედგინა ამავე დეპარტამენტის 11.04.2023 წლის №007-84 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 16.06.2023 წლის №13626 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 304-ე მუხლის 21 ნაწილზე და აღნიშნავს, რომ გადამხდელის საჩივარში გამოთქმული პრეტენზიები საფუძველს მოკლებულია. ამასთან, შემოსავლების სამსახური ყურადღებას ამახვილებს დადგენილ გარემოებაზე, რომლითაც ირკვევა, რომ ბანკში შეტანილი გარკვეული თანხები რეალურად წარმოადგენს სალაროდან გატანილი თანხების საბანკო ანგარიშზე განთავსებას, რაც დასტურდება გადამხდელის მიერ წარდგენილი პროგრამით. ასევე, გადამხდელის წერილობითი ახსნა-განმარტების საფუძველზე ფულადი ნაშთი, რომელიც განხილულ იყო საწარმოს დირექტორზე გაცემულ ხელფასად, გადაკვალიფიცირდა დირექტორზე გაცემულ უპროცენტო სესხად, რის საფუძველზეც განხორციელდა განსაზღვრული ვალდებულებების კორექტირება. \nსაქმეზე არსებული მტკიცებულებების, აუდიტის დეპარტამენტის მიერ შედგენილი დასკვნის და შესაბამისად, განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია\nსაგადასახადო შემოწმების აქტის თანახმად, შემმოწმებელმა გაიანგარიშა და საშემოსავლო გადასახადით დაბეგრა შესამოწმებელი პერიოდის ბოლოსთვის არსებული ფულადი ნაშთი 1 664 691 ლარის ოდენობით. აღნიშნული, 24.12.2022 წელს გასაჩივრებული იქნა შემოსავლების სამსახურში და მოთხოვნილი იყო პერიოდის ბოლოსთვის ფულადი ნაშთის გაანგარიშებისას მონაწილეობა მიეღო დამფუძნებლის მინდობილი პირების მიერ ბანკში შეტანილ თანხებს, რაც წარმოადგენდა დამფუძნებლის შენატანს და საშემოსავლო გადასახადით დასაბეგრი თანხა განსაზღვრულიყო 874 225 ლარით.\nსაზოგადოებაში შემოწმებით დადგენილი ფულის ნაშთი 1 664 691 ლარი ვერ იარსებებდა მათივე მონაცემებზე დაყრდნობით. კერძოდ, თუ შევადარებთ შესამოწმებელი პერიოდის შემოსავლებსა და ხარჯებს, ნათლად ჩანს, რომ დაბეგრილ თანხასა და კომპანიის მოგებას შორის დიდი სხვაობაა.\nშემოწმებით დადგენილი ფართების რეალიზაცია შეადგენს 3 796 536 ლარს (ბარტერის გარეშე), ხოლო გაცემულმა ხელფასის ხარჯმა შეადგინა 320 348 ლარი. შემმოწმებლისთვის მიწოდებული საბუღალტრო მონაცემებითა და საგადასახადო სისტემაში არსებული მონაცემებით დგინდება, რომ შეძენილმა და მშენებლობაზე გახარჯულმა საქონლის ღირებულებამ შეადგინა 2 444 000 ლარი. აღნიშნული თანხების შესაბამისად გაანგარიშებული საზოგადოების მოგება შეადგენს 1 032 188 ლარს, რასაც ასევე უნდა გამოაკლდეს დამფუძნებელზე მიწოდებული ბინების ღირებულება 400 318 ლარის ოდენობით, ვინაიდან აღნიშნული ოპერაციიდან კომპანიაში ფულადი სახსრები არ შემოსულა. საბოლოოდ, ამ მეთოდით გაანგარიშებული ფულის ნაშთი შესამოწმებელი პერიოდის ბოლოს კომპანიაში რჩება 631 870 ლარი.\nზემოთ აღნიშნული მტკიცებულებების გათვალისწინებით უნდა მოხდეს შესამოწმებელი პერიოდის ბოლოსთვის დადგენილი ფულის ნაშთის გადაანგარიშება და ხელფასის სახით დაბეგრილი თანხების დამფუძნებელზე გაცემულ სესხად ჩათვლა.\nიმ შემთხვევაში თუ არ დაკმაყოფილდება აღნიშნული მოთხოვნა, ვინაიდან კომპანიას არასდროს ჰქონია განზრახვა გადასახდელი გადასახადების შემცირებისა და გადახდისაგან თავის არიდების, საგადასახადო კოდექსის 269-ე მუხლის მე-7 ნაწილის შესაბამისად სრულად უნდა მოეხსნას ბიუჯეტის სასარგებლოდ დამატებით დარიცხული ჯარიმა-საურავის თანხები. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის პირველი და მე-3 ნაწილების თანახმად: \n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა.\n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-9 ნაწილის „ა“ და „ბ“ ქვეპუნქტების თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს:\nა) მხედველობაში არ მიიღოს სამეურნეო ოპერაციები, რომლებსაც არა აქვს არსებითი ეკონომიკური გავლენა;\nბ) სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nშემოსავლების სამსახურის 3.04.2023 წლის №7095 ბრძანებით აუდიტის დეპარტამენტს დაევალა ფულადი ნაშთის საწარმოს დირექტორზე გაცემულ ხელფასად განხილვის საკითხი შეისწავლოს გადასახადის გადამხდელის მიერ საჩივარში მითითებული არგუმენტაციის გათვალისწინებით და შესწავლის შედეგებიდან გამომდინარე, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\nაუდიტის დეპარტამენტის 5.04.2023 წლის დასკვნის მიხედვით, საბანკო ანგარიშის ამონაწერში შენატანების დანიშნულებაში მითითებულია დამფუძნებლის შენატანი, თუმცა გადასახადის გადამხდელის წარმოდგენილ პროგრამაში ჩანს, რომ ეს თანხები არის სალაროს ნაშთის შემცირებით საბანკო ანგარიშზე გადატანილი თანხები. შემოწმების მიერ მხედველობაში იქნა მიღებული გადასახადის გადამხდელის მიერ წარმოდგენილი წერილობითი ახსნა-განმარტება ფულადი ნაშთის საწარმოს დირექტორზე გაცემულ ხელფასად განხილვის ნაცვლად განხილული იქნეს დირექტორზე გაცემულ უპროცენტო სესხად. შედეგად, შემოწმების მიერ შემცირებულ იქნა დარიცხული თანხები. დანარჩენ ნაწილში დარიცხული თანხა დარჩა უცვლელი.\nაუდიტის დეპარტამენტის 14.07.2023 წლის №----------14 წერილით წარმოდგენილი ინფორმაციის მიხედვით, შემოწმებამ, საგამოძიებო დეპარტამენტის მიერ მოწოდებული ინფორმაციის გათვალისწინებით, გადასახადის გადამხდელის მიერ შესამოწმებელ პერიოდში რეალიზებულ ბინებზე განსაზღვრა საზოგადოების მიერ დამატებით მიღებული/მისაღები შემოსავალის ოდენობა. შედეგად, გამოვლინდა სხვაობა შემოწმების მიერ დადგენილ შემოსავალსა და დეკლარირებულ შემოსავალს შორის. აღნიშნული სხვაობის თანხა შემცირებულ იქნა, საზოგადოებაში შესამოწმებელი პერიოდის ბოლოს არსებული, დამფუძნებლის მიერ შეტანილი სესხის თანხის ნაშთით, ხოლო დანარჩენი თანხა ჩაითვალა საზოგადოების პასუხისმგებელ პირზე (დირექტორზე „----------“ პ/ნ ----------) გაცემულ ხელფასის სახით განაცემად (შემდგომ დავების პროცესში გადაკვალიფიცირდა სესხად). შესაბამისად, შემოწმების შედეგად დარიცხულ იქნა საშემოსავლო გადასახადი და ჯარიმა საგადასახადო კოდექსის 275- ე მუხლის მე-2 ნაწილის გათვალისწინებით.\nსაბჭო ყურადღებას ამახვილებს იმ გარემოებაზე, რომ საგადასახადო შემოწმების შედეგების გადაანგარიშებისას შესწავლილი და სათანადო საფუძვლების არსებობის შემთხვევაში გათვალისწინებული იქნა გადასახადის გადამხდელის მიერ დამატებით წარდგენილი ინფორმაცია/დოკუმენტაცია, შედეგად დაკორექტირდა მომჩივნის საგადასახადო ვალდებულებები.\nაღნიშნულიდან გამომდინარე, საბჭო მიიჩნევს, რომ აუდიტის დეპარტამენტის 5.04.2023 წლის დასკვნა გამოცემულია შემოსავლების სამსახურის 3.04.2023 წლის №7095 ბრძანების შესაბამისად და არ არსებობს სადავო აქტების გაუქმების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nდაბეგვრას დაქვემდებარებული განაცემი\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n11\n\nდოკუმენტის დათვალიერება\n\ninfohub@rs.ge",
    "title": "Document 2edfcbbf-e8f5-4696-b68f-c9cff8f532fa"
  }
}