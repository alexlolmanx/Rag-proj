{
  "id": "26401f56-deae-4fdf-87e6-60b858387e6d",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №80484/1/2023\n14 ივნისი 2023\nდოკუმენტის #:\n80484/1/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n25 მაისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№80484/1/2023\n25.05.2023\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „----------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 25.05.2023 წელს განიხილა და მიიღო გადაწყვეტილება შპს „----------“ 21.04.2023 წელს რეგისტრირებულ საჩივარზე (რეგისტრაციის №80484/1/2023).\n\n\nდავის საგანი: \nგადასახადის გადამხდელის მიერ მიღებულ შემოსავლებსა და დოკუმენტურად დაუდასტურებელ ხარჯებს შორის სხვაობის, დირექტორზე გაცემულ ხელფასად განხილვა.\n\n\nგასაჩივრებული გადაწყვეტილება: \n1. აუდიტის დეპარტამენტის 26.07.2022 წლის №001-142 საგადასახადო მოთხოვნა;\n2. შემოსავლების სამსახურის 2023 წლის 20 მარტის №5291 ბრძანება.\n\n\nდარიცხული თანხა: 187 300 ლარი. \nმათ შორის:\nგადასახადი - 108 520 \nდღგ - 177\nსაშემოსავლო გადასახადი - 100 767\nქონების გადასახადი - 7576\nჯარიმა - 54 240 \nსაურავი - 24 540,35\n\n\nფაქტების აღწერა \nშემოსავლების სამსახურის აუდიტის დეპარტამენტის 2021 წლის 3 ივნისის №17501, 24 ივნისის №20513 და 2022 წლის 5 ივლისის №21900 ბრძანების საფუძველზე განხორციელდა მომჩივნის საქმიანობის 2019 წლის 1 ოქტომბრიდან 2021 წლის 1 ივნისამდე საანგარიშო პერიოდის კამერალური საგადასახადო შემოწმება. შემოწმების შედეგები აისახა 2022 წლის 1 ივლისის საგადასახადო შემოწმების აქტში, საიდანაც ირკვევა, რომ სადავო დარიცხვა განპირობებულია შემდეგი გარემოებებით:\nკომპანიის მიერ წარმოდგენილია ინფორმაცია შესამოწმებელი პერიოდის ბოლოსათვის დებიტორული მოთხოვნის და კრედიტორული დავალიანების შესახებ, კომპანიის უფლებამოსილი პირის განცხადებით წარმოდგენილი ინფორმაცია შესაძლოა არ ყოფილიყო რეალური. ამავე დროს, სალაროში ნაღდი ფულის ნაშთი დააფიქსირა 0.91 ლარი.\nაღნიშნულიდან გამომდინარე საგადასახადო კოდექსის 70-ე მუხლის შესაბამისად მოხდა მესამე პირებიდან ინფორმაციის გამოთხოვა, შპს „----------“ (მომჩივანი) გადახდილ და მიღებულ თანხებზე. მესამე პირებისაგან გამოთხოვილი ინფორმაციის, შემოსავლების სამსახურის გადასახადების ადმინისტრირების საინფორმაციო სისტემის მონაცემების და გადასახადის გადამხდელის მიერ წარმოდგენილი დოკუმენტაციის და საწარმოში ფულის მოძრაობის ანალიზის შედეგად გამოვლინდა სხვაობა კომპანიის მიერ წარდგენილ დებიტორულ მოთხოვნასა და შემოწმებით გამოვლენილ დებიტორულ მოთხოვნას შორის. კომპანიის მიერ წარმოდგენილ დოკუმენტაციაში ფიქსირდება წინა პერიოდის დებიტორული მოთხოვნის შემცირება.\nგადასახადის გადამხდელის მიერ მიღებულ შემოსავლებსა და დოკუმენტურად დადასტურებულ ხარჯებს შორის სხვაობა საგადასახადო კოდექსის 101-ე მუხლის საფუძველზე, ჩაითვალა საწარმოს დირექტორზე გაცემულ ხელფასად და 154-ე მუხლის შესაბამისად დაიბეგრა გადახდის წყაროსთან. საწარმოს დაერიცხა საშემოსავლო გადასახადი და დაეკისრა ამავე კოდექსის 275-ე მუხლით გათვალისწინებული ჯარიმა.\nშემოწმების აქტის საფუძველზე გამოიცა გადასახადების/გადასახდელების და საგადასახადო სანქციების თანხების დარიცხვის/შემცირების შესახებ 2022 წლის 26 ივლისის №19830 ბრძანება და ამავე თარიღის №001-142 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 2023 წლის 20 მარტის №5291 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nსადავო საკითხთან დაკავშირებით, შემოსავლების სამსახური მიუთითებს, საქართველოს საგადასახადო კოდექსის 136-ე მუხლის მე-3 ნაწილზე, 61-ე მუხლის მე-3 ნაწილზე, 73-ე მუხლის მე-9 ნაწილის „ბ“ ქვეპუნქტზე, 101-ე მუხლის პირველ ნაწილზე,154-ე მუხლის პირველი ნაწილის „ა“ ქვეპუნქტზე, 43-ე მუხლის მე-4 ნაწილზე.\nყოველივე ზემოაღნიშნულის გათვალისწინებით, შემოსავლების სამსახურმა მიიჩნია, რომ შემოწმებით დამატებით განსაზღვრული საგადასახადო ვალდებულებები შესაბამისობაშია კანონმდებლობის მოთხოვნებთან, გადასახადის გადამხდელის საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nმომჩივანი მიუთითებს, რომ ზოგიერთ კომპანიას შესყიდული საქონლის ღირებულება სრულად არ აქვს გადახდილი. კერძოდ, შპს „----------“ (ს/ნ ----------) დებიტორული დავალიანება დარჩენილი აქვს 358 906,3 ლარი. ასევე, ამხანაგობა „----------“ (ს/ნ ----------) დებიტორული დავალიანება შეადგენს 73 311,5 ლარს. გადამხდელი განმარტავს, რომ აღნიშნული თანხები მიჩნეულია მიღებულად, რისი დამადასტურებელი დოკუმენტიც არ არსებობს. შესაბამისად, იგი არ ეთანხმება დარიცხულ თანხებს. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს, სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\n,საგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, კერძოდ, პირი, რომელიც დაქირავებულს უხდის ხელფასს.\nდადგენილია, რომ გადამხდელის მიერ მიღებულ შემოსავლებსა და დოკუმენტურად დადასტურებულ ხარჯებს შორის სხვაობა შემოწმების შედეგად ჩაითვალა საწარმოს დირექტორზე გაცემულ ხელფასად და დაიბეგრა გადახდის წყაროსთან.\nგადასახადის გადამხდელი მიუთითებს, რომ ზოგიერთი კომპანიის მიერ შესყიდული საქონლის ღირებულება სრულად არ არის გადახდილი და არ ეთანხმება თანხების გაანგარიშებას, რომლის საფუძველზეც გამოვლენილი სხვაობა დაკვალიფიცირდა დირექტორზე გაცემულ ხელფასად.\nსადავო საკითხზე წარმოდგენილია აუდიტის დეპარტამენტის 15.05.2023 წლის №----------21-14 წერილი, საიდანაც ირკვევა, რომ შემოწმების პროცესში, მომჩივანს დაევალა წარმოედგინა აღნიშნულ იურიდიულ პირებთან ურთიერთშედარების აქტები, თუმცა მას აღნიშნული ინფორმაცია არ წარმოუდგენია. აღნიშნულის შემდგომ, შპს „----------“-დან გამოთხოვილ იქნა ინფორმაცია დებიტორული დავალიანების შესახებ. წარმოდგენილი იქნა ახსნა-განმარტება, რომლის მიხედვით, 2021 წლის 1 ივნისის მდგომარეობით (შესამოწმებელი პერიოდის ბოლოს) მომჩივნის მიმართ არსებული დებიტორული დავალიანება, ნაცვლად 358 906 ლარისა, შეადგენს 51 962 ლარს. ასევე, ამხანაგობა „----------“ სცადა შემმოწმებელმა ინფორმაციის მოძიება, თუმცა მათთან დაკავშირება ვერ შესძელო. აღნიშნულის შედეგად, გადასახადის გადამხდელის მიერ მიღებულ შემოსავალსა (დებიტორებში გათვალისწინებულ იქნა შემოწმებით დადგენილი მონაცემები) და დოკუმენტურად დადასტურებული ხარჯების შეპირისპირებით გამოვლენილი სხვაობა ჩაითვალა მომჩივნის დირექტორზე გაცემულ ხელფასად და დაიბეგრა გადახდის წყაროსთან.\nაღსანიშნავია, რომ გადასახადის გადამხდელის მხრიდან არც წარმოდგენილ საჩივარში და არც საბჭოს სხდომაზე საკითხის ზეპირი განხილვისას, არ არის წარმოდგენილი მისი არგუმენტაციის დამადასტურებელი რაიმე მტკიცებულება. \nაღნიშნულიდან გამომდინარე, საბჭოს მიაჩნია, რომ მომჩივნის საგადასახადო ვალდებულებები განსაზღვრულია კანონშესაბამისად და არ არსებობს მისი გაუქმების სამართლებრივი საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nდეკლარაციის/ინფორმაციის დაგვიანებით წარდგენისთვის/წარუდგენლობისთვის განსაზღვრული ჯარიმა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n15\n\nდოკუმენტის დათვალიერება\n\ninfohub@rs.ge",
    "title": "Document 26401f56-deae-4fdf-87e6-60b858387e6d"
  }
}