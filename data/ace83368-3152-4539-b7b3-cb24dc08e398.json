{
  "id": "ace83368-3152-4539-b7b3-cb24dc08e398",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21541/2/2023\n01 მარტი 2024\nდოკუმენტის #:\n21541/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n13 თებერვალი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი, აუდიტის დეპარტამენტი\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№21541/2/2023\n13 თებერვალი 2024\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ი/მ ----------ე (ს/ნ -----------------) \nმოპასუხე: აუდიტის დეპარტამენტი/მომსახურების დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის 22.12.2023 წელს განიხილა და მიიღო გადაწყვეტილება ი/მ --------ის 8.12.2023 წელს რეგისტრირებულ საჩივარზე (№21541/2/2023). \n\n\nდავის საგანი: \nდაკისრებული სანქციებისგან გათავისუფლება.\n\n\nგასაჩივრებული გადაწყვეტილება: \n1. აუდიტის დეპარტამენტის 6.10.2023 წლის №007-266 საგადასახადო მოთხოვნა;\n2. მომსახურების დეპარტამენტის 18.10.2023 წლის №011-302 საგადასახადო სამართალდარღვევის ოქმი;\n3. მომსახურების დეპარტამენტის 30.10.2023 წლის №011-302/1 ბრძანება;\n4. მომსახურების დეპარტამენტის 30.10.2023 წლის №000-358 საგადასახადო მოთხოვნა;\n5. შემოსავლების სამსახურის 27.11.2023 წლის №28978 ბრძანება;\n6. შემოსავლების სამსახურის 30.11.2023 წლის №29691 ბრძანება.\n\n\nაუდიტის დეპარტამენტის 6.10.2023 №007-266 საგადასახადო მოთხოვნა \nდარიცხული თანხა: 58 080,31 ლარი.\nმათ შორის:\nდღგ - 39 620\nჯარიმა - 11 067\nსაურავი - 7 393.31\nმომსახურების დეპარტამენტის 18.10.2023 წლის №011-302 სამართალდარღვევის ოქმი \nდარიცხული თანხა: ჯარიმა - 2574,6 ლარი.\n\n\nპროცედურული გარემოებები/ფაქტების აღწერა\nშემოსავლების სამსახურის აუდიტის დეპარტამენტის მიერ ჩატარებულია, მომჩივნის საქმიანობის 1.01.2020 წლის 1.06.2023 წლამდე პერიოდის კამერალური საგადასახადო შემოწმება. შემოწმების აქტიდან ირკვევა, რომ მომჩივანს დღგ-ის გადამხდელად რეგისტრაციის ვალდებულება დაუდგინდა 17.11.2021 წლიდან. შესაბამისად, მომჩივანი დღგ-ის გადამხდელად რეგისტრაციის გარეშე საქმიანობდა 7.11.2021- 10.10.2023 წ.წ. პერიოდში. \nაღნიშნულ სამართალდარღვევაზე მომჩივანს, მომსახურების დეპარტამენტის 18.10.2023 წლის №011- 302 საგადასახადო სამართალდარღვევის ოქმით, შეეფარდა საგადასახადო კოდექსის 282-ე მუხლით გათვალისწინებული სანქცია - ჯარიმა 1754.2 ლარის ოდენობით.\nგადასახადის გადამხდელის მიერ 27.10.2023 წელს საგადასახადო ორგანოს წარედგინა 2023 წლის ივნისის თვის დღგ-ის დეკლარაცია, რის საფუძველზეც მომსახურების დეპარტამენტის მიერ 30.10.2023 წელს გამოიცა №011-302/1 ბრძანება და პირს 18.10.2023 წელს შედგენილ №011-302 სამართალდარღვევისთვის ოქმში აღნიშნული სამართალდარღვევისთვის დამატებით დაეკისრა ჯარიმა 820,4 ლარი. შესაბამისად ჯარიმამ ნაცვლად 1754,2 ლარისა შეადგინა 2574,6 ლარი. აღნიშნულზე 30.10.2023 წელს გამოიცა მომსახურების დეპარტამენტის №000-358 საგადასახადო მოთხოვნა.\nაუდიტის დეპარტამენტის 29.09.2023 წლის აქტის საფუძველზე, 6.10.2023 წელს გამოიცა №24726 ბრძანება და გადამხდელს წარედგინა ამავე დეპარტამენტის 6.10.2023 წლის №007-266 საგადასახადო მოთხოვნა, რომლის მიხედვითაც პირს დაერიცხა 58 080,31 ლარი. აქედან დღგ 39 620 ლარი, ჯარიმა 11 067 ლარი, საურავი 7 393,31 ლარი.\nაუდიტის დეპარტამენტის 6.10.2023 წლის №007-266 საგადასახადო მოთხოვნა გასაჩივრდა შემოსავლების სამსახურში. შემოსავლების სამსახურის 30.11.2023 წლის №29691 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nგადამხდელის მიერ, საგადასახადო ორგანოს ასევე წარედგინა 2021 წლის ნოემბრის და დეკემბრის, 2022 წლის ივნისიდან დეკემბრის ჩათვლით, 2023 წლის იანვრიდან ივნისის ჩათვლის დღგ-ის დეკლარაციები, რომელთაც აუდიტის სამმართველოს მიერ მიენიჭა სტატუსი ,,არ ექვემდებარება გადაგზავნას,“ რაც შეეხება 2023 წლის ივნისის და აგვისტოს თვის დღგ-ს დაზუსტებულ დეკლარაციებს, გადაანგარიშება (შემცირება) არ განხორციელდა, ვინაიდან არ აკმაყოფილებდა შემოსავლების სამსახურის 11.07.2021 წლის სხდომის №4 ოქმსა (№62447-21-15 11/06/2021) და შემოსავლების სამსახურის 13.07.2021 წლის სხდომის №6 ოქმში (977249-21 14/07/2021) აღნიშნულ პირობებს. \nმომსახურების დეპარტამენტის 18.10.2023 წლის N011-302 საგადასახადო სამართალდარღვევის ოქმი, 30.10.2023 წლის №011-302/1 ბრძანება და 30.10.2023 წლის საგადასახადო მოთხოვნა №000-358 გასაჩივრდა შემოსავლების სამსახურში. შემოსავლების სამსახურის 27.11.2023 წლის №28978 ბრძანებით საჩივარი არ დაკმაყოფილდა.\nშემოსავლების სამსახურის 30.11.2023 წლის №29691 და 27.11.2023 წლის №28978 ბრძანებები გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახურის 30.11.2023 წლის N 29691 ბრძანება:\nშემოსავლების სამსახური განმარტავს, რომ გადასახადის გადამხდელის კეთილსინდისიერება უკავშირდება მის მიერ დაშვებულ შეცდომას, გადამხდელი კეთილსინდისიერია იმ შემთხვევაში თუ სამართალდარღვევა გამოწვეულია მის მიერ დაშვებული შეცდომით (არცოდნით). კეთილსინდისიერება გულისხმობს პირის სუბიექტურ დამოკიდებულებას მის მიერ ჩადენილი ქმედებისადმი. პირი მოქმედებს საპატიებელი შეცდომის პირობებში ანუ მან არ იცოდა და არც შეიძლებოდა სცოდნოდა, რომ ჩადიოდა აკრძალულ ქმედებას (სამართალდარღვევას). საქართველოს საგადასახადო კოდექსის 269-ე მუხლის მე-7 ნაწილის მიზანია საგადასახადო პასუხისმგებლობისგან გაათავისუფლოს პირი, რომელიც სამართლებრივი შეცდომის არეალში მოქმედებდა, რადგან სამართლებრივი შეცდომის დროს პირი არასწორად აფასებს ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს.\nშემოსავლების სამსახური მიუთითებს ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული ჯარიმის მიმართ შემოსავლების სამსახურს მიზანშეწონილად არ მიაჩნია საქართველოს საგადასახადო კოდექსის 269-ე მუხლის მე-7 ნაწილის გამოყენება. \n\n\nშემოსავლების სამსახურის 27.11.2023 წლის №28978 ბრძანება: \nიმ გარემოების გათვალისწინებით, რომ გადასახადის გადამხდელის მხრიდან ადგილი ჰქონდა სადავო ადმინისტრაციულ აქტებში აღნიშნული საგადასახადო სამართალდარღვევის ჩადენის ფაქტს, შემოსავლების სამსახურმა მიიჩნია, რომ მომსახურების დეპარტამენტის მიერ სადავო ადმინისტრაციულ აქტები შედგენილია კანონმდებლობის მოთხოვნათა დაცვით და გაუქმებას არ ექვემდებარება. ამასთან, განსახილველ შემთხვევაში საქართველოს საგადასახადო კოდექსის 269-ე მუხლის მე-7 ნაწილის გამოყენება შემოსავლების სამსახურს მიზანშეწონილად არ მიაჩნია. \n\n\nმომჩივნის არგუმენტაცია \nმცირე მეწარმემ (ავეჯის მწარმოებელმა) არ იცოდა და არ შეიძლებოდა სცოდნოდა, რომ ჩადიოდა აკრძალულ ქმედებას შემდეგი ფაქტობრივი გარემოებების გამო:\nმცირე მეწარმეს ამ შემთხვევაში არ გააჩნდა სათანადო კვალიფიკაცია საგადასახადო კანონმდებლობის ცოდნის და არც ისეთი სამართლებრივი პირობა არსებობს, რომლის მოთხოვნითაც, მცირე მეწარმე ვალდებულია გამონახოს დრო, ფინანსური სახსრები და იმავდროულად გააჩნდეს შესაბამისი ინტელექტუალური შესაძლებლობები, რათა უზრუნველყოს საგადასახადო კანონმდებლობის სათანადო ცოდნა, ანუ თუ მეწარმეს არ გააჩნია სავალდებულო მოტივაცია მან არ შეიძლება დახარჯოს დრო ფული და გამოიყენოს არარსებული საგანმანათლებლო ინტელექტუალური თუ კოგნიტური შესაძლებლობები.\nიმისთვის რომ მცირე მეწარმემ გონივრული მიდგომებიდან გამომდინარე, მიიღოს სათანადო ცოდნა მისი საქმიანობის ფარგლებში საგადასახადო მიზნებთან დაკავშირებით, საჭიროა მსგავს საკითხებზე გაიაროს საგადასახადო კონსულტაციები როგორც შემოსავლების სამსახურის სპეციალისტებთან ისე დამოუკიდებელ ფინანსისტებთან, სადაც არსებითი და გადამწყვეტი პასუხი, უპირატესობის თვალსაზრისით, მისაღები და საკმარისი იქნებოდა შემოსავლების სამსახურიდან გაწეული კონსულტაციით. რაც, კანონმორჩილების გონივრული მოტივაციის შესაბამისად, მცირე მეწარმის მხრიდან, განხორციელდა მცირე მეწარმედ რეგისტრაციის პერიოდში (2019 წლის 19 მაისს). კერძოდ, მცირე მეწარმემ, შემოსავლების სამსახურიდან გადასახადებთან (მათ შორის დღგ-სთან) დაკავშირებული ზეპირი ახსნა-განმარტებით მიღებული კონსულტაციებით გამოიტანა ისეთი დასკვნა, რომლის მიხედვითაც 500 000 ლარამდე შემოსავლების იბეგრება 1 პროცენტით და არ ექვემდებარება სხვა დამატებით გადასახადს ან/და დღგ-ს გადამხდელად სავალდებულო რეგისტრაციას. აქ საგულისხმოა შემდეგი გარემოება: იმისთვის, რომ პირმა მიიღოს და სწორად აღიქვას შემოსავლების სამსახურის მხრიდან გაწეული კონსულტაცია, საჭიროა შესაბამისი ფინანსური, სამართლებრივი ცოდნა და კვალიფიკაცია, რაც იძლევა როგორც კითხვის სწორად დასმის, ასევე პასუხის სწორად აღქმის საშუალებას.\nანუ შემოსავლების მხრიდან გაწეული კონსულტაცია არ შეიძლება, რომ მიჩნეული ყოფილიყო (თუნდაც ამ კონკრეტულ შემთხვევაში) დღგ-სთან დაკავშირებული ცოდნის სრულყოფასთან. \nმას შემდეგ რაც კეთილსინდისიერ გადამხდელს, მის მიერვე, RS.GE პორტალზე, სწორად ატვირთულ რეალიზაციასთან დაკავშირებული ზედნადების საფუძველზე, წარმოეშვა დღგ-ს გადამხდელად რეგისტრაციასთან დაკავშირებით, შემოსავლების სამსახურისგან 20 საანგარიშო თვის განმავლობაში მცირე მეწარმემ არ იცოდა და შესაბამისად არ შეიძლებოდა სცოდნოდა მის მიერ წარმოდგენილი მიდგომებით გამოწვეული, როგორც სამართალდარღვევის ფაქტის დადგომის, აგრეთვე სანქცირებითი და ფინანსური რისკების შესახებ.\nაღნიშნული ფაქტობრივი გარემოებები ნათლად მიუთითებს რომ, გადასახადის გადამხდელის საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. მომჩივანი ითხოვს საგადასახადო კოდექსის 269-ე მუხლის მე-7 ნაწილი სრულად იქნეს განვრცობილი მოცემულ შემთხვევაზე და კეთილსინდისიერი გადასახადის გადამხდელს სრულად შეუმცირდეს ჯარიმა და საურავები. გადამხდელი უარს არ ამბობს გადასახადის გადახდაზე რომლის სწორი დეკლარირებაც უკვე განხორციელებულია.\n\n\nდავების განხილვის საბჭო მხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით. \nმომჩივანი არ უარყოფს სამართალდარღვევის ფაქტს. შემოწმების აქტით ირკვევა, რომ შესამოწმებელ პერიოდში პირის მიერ გაწეული იყო დამატებული ღირებულების გადასახადით დასაბეგრი ოპერაცია და წარდგენილი იყო დამატებული ღირებულების გადასახადის დეკლარაცია, რომელშიც გადასახადით დასაბეგრი თანხის ოდენობა იყო ნულის ტოლი. \nგადასახადის გადამხდელს სამეწარმეო საქმიანობაში აკისრია გულისხმიერების ვალდებულება და ეს ვალდებულება უნდა შეასრულოს ჯეროვნად და სრულად. ნებისმიერი შეცდომა არ წარმოადგენს სანქციისაგან გათავისუფლების საფუძველს. მხარემ უნდა დაამტკიცოს, რომ შეცდომა გამოწვეულია არა მისი დაუდევრობის და უხეში გაუფრთხილებლობით არამედ საქმიანობისათვის დამახასიათებელი თანმდევი გულისხმიერების მიუხედავად.\nსაბჭო იზიარებს შემოსავლების სამსახურის პოზიციას სადავო საკითხთან მიმართებით და მიაჩნია, რომ განსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელის მხრიდან სამართალდარღვევის ჩადენა გამოწვეულია მისი შეცდომით/არცოდნით.\nამგვარად, საბჭოს მიაჩნია, რომ არ არსებობს დაკისრებული სანქციებისგან საგადასახადო კოდექსის 269-ე მუხლის მე-7 ნაწილით მომჩივნის გათავისუფლების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n49\n\nდოკუმენტის დათვალიერება\n\ninfohub@rs.ge",
    "title": "Document ace83368-3152-4539-b7b3-cb24dc08e398"
  }
}