{
  "id": "b378a30f-3cfb-406c-8181-f4f8a7189eb5",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №25208/2/2025\n30 ივნისი 2025\nდოკუმენტის #:\n25208/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n25 ივნისი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაქონლის განკარგვის ღონისძიებები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№25208/2/2025\n25 ივნისი 2025\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: --------ა (ს/ნ ---------------) \nმოპასუხე: საბაჟო დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 20.06.2025 წელს განიხილა და მიიღო გადაწყვეტილება --------ას 23.05.2025 წელს რეგისტრირებულ საჩივარზე (რეგისტრაციის №25208/2/2025).\n\n\nდავის საგანი: \nდროებითი შენახვის პროცედურაში მოქცეული საქონლის სახელმწიფო საკუთრებაში მიქცევა.\n\n\nგასაჩივრებული გადაწყვეტილება: \n1. საბაჟო დეპარტამენტის 1.04.2025 წლის №6221 ბრძანება;\n2. შემოსავლების სამსახურის 14.05.2025 წლის №9605 ბრძანება.\n\n\nფაქტების აღწერა/დარიცხვის საფუძვლები \n17.07.2024 წელს მომჩივნის მიერ №----/---- დროებით შენახვის დეკლარაციით შპს -----ის საბაჟო საწყობში (WHS------) შენახულ იქნა სხვადასხვა დასახელების საქონელი (აირზე მომუშავე წყლის გამაცხელებელი – 200 ცალი, ელ. ძრავი – 100 ცალი, ანთების ელექტროდი – 1 500 ცალი), რომელსაც დროებით შენახვის ვადად განესაზღვრა 8.01.2025 წელი. საქონლის დროებით შენახვის ვადაში მომჩივანს არ მოუქცევია საქონელი საბაჟო პროცედურაში/რეექსპორტში, რაზეც, 29.01.2025 წლის №---- საბაჟო სამართალდარღვევის ოქმით, შეეფარდა საბაჟო კოდექსის 165-ე მუხლით გათვალისწინებული სანქცია. ამასთან, საბაჟო დეპარტამენტის 30.01.2025 წლის №---/--- წერილობითი შეტყობინებით, საბაჟო კოდექსის 103-ე მუხლის შესაბამისად, მომჩივანს ეცნობა №----/---- დროებით შენახვის დეკლარაციით შპს -----ის საბაჟო საწყობში შენახული საქონლის განკარგვის განზრახვის თაობაზე და სათანადო საბაჟო ფორმალობების განსახორციელებლად განესაზღვრა 30 კალენდარული დღე.\nმითითებული დოკუმენტი მომჩივანს წარედგინა შემოსავლების სამსახურის ოფიციალური ვებგვერდის ავტორიზებული მომხმარებლის გვერდზე და ჩაჰბარდა 1.02.2025 წელს, თუმცა არც შეტყობინებით განსაზღვრულ ვადაში და არც მის შემდგომ პერიოდში, მომჩივანს არ განუხორციელებია სათანადო საბაჟო ფორმალობები.\nაღნიშნულის გათვალისწინებით, 1.04.2025 წელს საბაჟო დეპარტამენტის მიერ გამოიცა №6221 ბრძანება საქონლის სახელმწიფო საკუთრებაში გადაცემის შესახებ. აღნიშნული ინფორმაცია 2.04.2025 წლის №------/--- წერილით გაიგზავნა სსიპ სახელმწიფო ქონების ეროვნულ სააგენტოს. საქონელი ამჟამად განთავსებულია შპს -------ის საბაჟო საწყობში (WHS------).\nსაბაჟო დეპარტამენტის სადავო ბრძანება გასაჩივრდა შემოსავლების სამსახურში, რომლის 14.05.2025 წლის №9605 ბრძანებით, საჩივარი ნაწილობრივ დაკმაყოფილდა:\n- მომჩივანს მიეცა წინადადება ბრძანების ჩაბარებიდან 10 სამუშაო დღის ვადაში მოქმედი კანონმდებლობით დადგენილი მოთხოვნების დაცვით განეხორციელებინა საქონლის (აირზე მომუშავე წყლის გამაცხელებელი – 200 ცალი, ელ. ძრავი – 100 ცალი, ანთების ელექტროდი – 1500 ცალი) თავისუფალი მიმოქცევის საბაჟო პროცედურაში გაფორმებისთვის საჭირო საბაჟო ფორმალობები და ამავე ვადაში გადაეხადა ამ ფორმალობასთან დაკავშირებით წარმოშობილი გადასახდელ(ებ)ი/საფასურ(ებ)ი;\n- საბაჟო დეპარტამენტს დაევალა ბრძანების სარეზოლუციო ნაწილის მე-2 პუნქტის შესრულების შემთხვევაში, საბაჟო ორგანოს მიერ საქართველოს საბაჟო კანონმდებლობის შესასრულებლად განსახორციელებელი სავალდებულო ქმედების უზრუნველყოფა;\n- დანარჩენ ნაწილში საჩივარი არ დაკმაყოფილდა.\nშემოსავლების სამსახურის 14.05.2025 წლის №9605 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, საბაჟო კოდექსის 103-ე მუხლის პირველ ნაწილზე, ამავე მუხლის მე-2 ნაწილის „დ“ ქვეპუნქტზე, ამავე მუხლის მე-3 ნაწილზე, დადგენილ გარემოებებზე, მომჩივანის არგუმენტზე, რომლის თანახმად, მან ჯანმრთელობის პრობლემების გამო ვერ მოახდინა საქონლის დეკლარირება, დაარღვია სათანადო საბაჟო ფორმალობების განსახორციელებლად განსაზღვრული ვადა და აღნიშნულის გათვალისწინებით, ითხოვს, მიეცეს შესაძლებლობა განახორციელოს საქონლის გაფორმება. \nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ მომჩივანს უნდა მიეცეს წინადადება ამ ბრძანების ჩაბარებიდან 10 სამუშაო დღის ვადაში მოქმედი კანონმდებლობით დადგენილი მოთხოვნების დაცვით განახორციელოს საქონლის (აირზე მომუშავე წყლის გამაცხელებელი – 200 ცალი, ელ. ძრავი – 100 ცალი, ანთების ელექტროდი – 1500 ცალი) თავისუფალი მიმოქცევის საბაჟო პროცედურაში გაფორმებისთვის საჭირო საბაჟო ფორმალობები და ამავე ვადაში გადაიხადოს ამ ფორმალობასთან დაკავშირებით წარმოშობილი გადასახდელ(ებ)ი/საფასური, ხოლო საბაჟო დეპარტამენტს თავის მხრივ უნდა დაევალოს დაინტერესებული პირის მიერ, მითითებულ ვადაში, საქონლის თავისუფალი მიმოქცევის საბაჟო პროცედურაში გაფორმებისთვის საჭირო საბაჟო ფორმალობის განხორციელების შემთხვევაში უზრუნველყოს საბაჟო ორგანოს მიერ საქართველოს საბაჟო კანონმდებლობის შესასრულებლად განსახორციელებელი სავალდებულო ქმედება. დანარჩენ ნაწილში საჩივარი უსაფუძვლოა და არ უნდა დაკმაყოფილდეს.\n\n\nმომჩივნის არგუმენტაცია \nპირველივე დღიდან მისი მიზანი იყო შემოტანილი საქონლის თავისუფალი მიმოქცევის რეჟიმში მოქცევა. საბაჟო პროცედურების განხორციელების დროს შეაფერხა კონკრეტულმა ბიუროკრატიულმა პროცედურებმა, რის გამოც საჭირო გახდა ეკონომიკის სამინისტროსგან შესაბამისობის სერტიფიკატის მიღება (სერტიფიკატზე დადებითი პასუხის მიღება). მომჩივნის არაერთი მცდელობის მიუხედავად, გაჭირდა აღნიშნული პროცედურის დასრულება. არაერთი განაცხადი გაგზავნა, რაზეც უარყოფითი პასუხი მიიღო. იმედი აქვს, რომ ამჟამად კანონის სრული მოთხოვნის შესაბამისად ახორციელებს აღნიშნული განცხადების წარდგენა/მოთხოვნას და დადებით პასუხს მიიღებს, რაც საბაჟო პროცედურების დასრულების საშუალებას მისცემს.\nაღნიშნულზე მითითებით, ითხოვს გაუქმდეს შემოსავლების სამსახურის №9605 ბრძანების ხისტი გადაწყვეტილება 10 დღეში მათი საქონლის განადგურების ან სახელმწიფოს სასარგებლოდ მიქცევის თაობაზე და მიეცეს გონივრული ვადა ეკონომიკის სამინისტროდან შესაბამისობის სერტიფიკატის მიღებამდე.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაბაჟო კოდექსის 103-ე მუხლის პირველი ნაწილის „გ“ და „დ“ ქვეპუნქტების მიხედვით, საბაჟო ორგანომ საქონლის განკარგვის მიზნით მის მიმართ შეიძლება განახორციელოს საქონლის სახელმწიფო საკუთრებაში გადაცემა. საქონლის განკარგვის ღონისძიებები საბაჟო ორგანოს ინიციატივით ხორციელდება იმ საქონლის მიმართ, რომლის (მათ შორის, დროებით შენახული საქონლის) მიმართაც საქართველოს კანონმდებლობით დადგენილ ვადაში არ განსაზღვრულა საბაჟო პროცედურა ან რომლის მიმართაც აღნიშნული ვადის ამოწურვამდე ამ მუხლის მე-4 ნაწილით გათვალისწინებული საქონლის განკარგვის ღონისძიება არ განხორციელებულა.\nსაბაჟო კოდექსის 103-ე მუხლის მე-3 ნაწილის თანახმად, საბაჟო ორგანო დეკლარანტს წერილობით ატყობინებს საქონლის განკარგვის განზრახვის შესახებ და ადგენს ამ მუხლის მე-2 ნაწილის „ა“−„ვ“ ქვეპუნქტებით გათვალისწინებული ნაკლოვანებების აღმოფხვრის ვადას, რომელიც 30 დღეს არ უნდა აღემატებოდეს. ამ ვადაში დეკლარანტის მიერ აღნიშნული ნაკლოვანებების აღმოფხვრის ან საქონლის რეექსპორტის შემთხვევაში საბაჟო ორგანო არ ახორციელებს საქონლის სახელმწიფო საკუთრებაში გადაცემას ან საქონლის განადგურებას.\nმომჩივნის განმარტებით, ჯანმრთელობის მდგომარეობის გაუარესების და კონკრეტული ბიუროკრატიულმა პროცედურების გამო, დროულად ვერ მოახდინა საქონლის დეკლარირება. იმის გამო, რომ საბაჟო დეპარტამენტის მიერ განსაზღვრულ ვადაშიც ვერ შეძლო საქონლის გაფორმება, შემოსავლების სამსახურის საბაჟო დეპარტამენტის 1.04.2025 წლის №6221 ბრძანებით, მისი საქონელი გადაცემულ იქნა სახელმწიფო საკუთრებაში.\nმომჩივანი ითხოვს გაუქმდეს შემოსავლების სამსახურის გადაწყვეტილება 10 დღეში საქონლის განადგურების ან სახელმწიფოს სასარგებლოდ მიქცევის თაობაზე და მიეცეს გონივრული ვადა ეკონომიკის სამინისტროდან შესაბამისობის სერტიფიკატის მიღებამდე. \nსაბჭოს სხდომაზე სადავო საკითხის ზეპირი განხილვისას საბაჟო დეპარტამენტის წარმომადგენელმა განაცხადა, რომ მომჩივნის მიერ საქონლის დროებით შენახვის ვადაში არ განხორციელებულა საქონლის საბაჟო პროცედურაში მოქცევა/რეექსპორტი და ვინაიდან, №---/---- წერილობითი შეტყობინებით განსაზღვრულ ვადაში და არც მის შემდგომ პერიოდში ნაკლოვანებები აღმოფხვრილი არ ყოფილა, მომჩივნის კუთვნილი საქონელი (აირზე მომუშავე წყლის გამაცხელებელი – 200 ცალი, ელ. ძრავი – 100 ცალი, ანთების ელექტროდი – 1500 ცალი) გადაცემულ იქნა სახელმწიფო საკუთრებაში.\nაღსანიშნავია, რომ შემოსავლების სამსახურის 14.05.2025 წლის №9605 ბრძანებით, მომჩივანს მიეცა წინადადება ბრძანების ჩაბარებიდან 10 სამუშაო დღის ვადაში, მოქმედი კანონმდებლობით დადგენილი მოთხოვნების დაცვით, განეხორციელებინა საქონლის (აირზე მომუშავე წყლის გამაცხელებელი – 200 ცალი, ელ. ძრავი – 100 ცალი, ანთების ელექტროდი – 1500 ცალი) თავისუფალი მიმოქცევის საბაჟო პროცედურაში გაფორმებისთვის საჭირო საბაჟო ფორმალობები და ამავე ვადაში გადაეხადა ამ ფორმალობასთან დაკავშირებით წარმოშობილი გადასახდელ(ებ)ი/საფასურ(ებ)ი. \nზემოაღნიშნული სამართლებრივი ნორმების, დადგენილი ფაქტობრივი გარემოებების და შემოსავლების სამსახურის გასაჩივრებული ბრძანებით მიღებული გადაწყვეტილების შინაარსის გათვალისწინებით, საბჭოს მიაჩნია, რომ არ არსებობს აღნიშნული გადაწყვეტილებისგან განსხვავებული გადაწყვეტილების მიღების და საჩივრის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n5\n\nდოკუმენტის დათვალიერება\n\ninfohub@rs.ge",
    "title": "Document b378a30f-3cfb-406c-8181-f4f8a7189eb5"
  }
}