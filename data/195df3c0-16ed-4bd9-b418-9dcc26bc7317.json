{
  "id": "195df3c0-16ed-4bd9-b418-9dcc26bc7317",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №26255/2/2025\n24 დეკემბერი 2025\nდოკუმენტის #:\n26255/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n18 დეკემბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nეკონომიკური საქმიანობით მიღებული შემოსავლები, მცირე ბიზნესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№26255/2/2025\n18 დეკემბერი 2025\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ი/მ --------ი (ს/ნ -----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 12.12.2025 წელს განიხილა და მიიღო გადაწყვეტილება ი/მ -------ის 3.12.2025 წელს რეგისტრირებულ საჩივარზე (რეგისტრაციის №26255/2/2025).\n\n\nდავის საგანი:\nუძრავი ქონების რეალიზაციის შედეგად წარმოშობილი საგადასახადო ვალდებულებები.\n\n\nგასაჩივრებული გადაწყვეტილება:\n1. აუდიტის დეპარტამენტის 2025 წლის 16 სექტემბრის №083-32 საგადასახადო მოთხოვნა;\n2. შემოსავლების სამსახურის 2025 წლის 12 ნოემბრის №24867 ბრძანება.\n\n\nდარიცხული თანხა: 57 154.28 ლარი.\nმათ შორის:\nგადასახადი - 34 096.06\nდღგ - 11 435.51\nსაშემოსავლო გადასახადი - 22 660.55\nჯარიმა - 16 828.55\nსაურავი - 6 229.67\n\n\nფაქტების აღწერა\nმეწარმის ძირითადი საქმიანობაა საკურიერო მომსახურების გაწევა, ხოლო დამატებით საქმიანობას წარმოადგენს ეკონომიკური საქმიანობის ფარგლებში ბინების ყიდვა-გაყიდვა. გადასახადის გადამხდელად რეგისტრირებულია 2023 წლის 27 ივნისს, მცირე ბიზნესის სტატუსი მინიჭებული აქვს 2023 წლის 1 სექტემბრიდან.\nშემოსავლების სამსახურის აუდიტის დეპარტამენტის 2025 წლის 17 ივნისის №12599 ბრძანების საფუძველზე ჩატარდა მომჩივნის საქმიანობის კამერალური თემატური საგადასახადო შემოწმება. შემოწმების შედეგები აისახა 2025 წლის 11 სექტემბრის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\nმეწარმეს 2023 წლის 27 ივნისს და 25 ოქტომბერს შეძენილი აქვს ბინები ქ. ----ში, - ქ. №--ში, საკადასტრო კოდებით №--- და №---. შეძენის ღირებულებები შეადგენს 115 650 ლარს და 77 049 ლარს. ზემოთ აღნიშნული საკადასტრო კოდი №-- დაყოფის ხელშეკრულების საფუძველზე 2 ბინად დაიყო და მიენიჭა ახალი საკადასტრო კოდები №-- და №--. ეკონომიკური საქმიანობის ფარგლებში მომჩივანმა აღნიშნული ბინების რეალიზაცია მოახდინა 2023 წლის 22 აგვისტოს 68 120 ლარად, 18 ოქტომბერს - 68 390 ლარად და 2024 წლის 6 მარტს - 112 737 ლარად.\nსაგადასახადო ორგანომ მიიჩნია, რომ სახეზეა გადასახადის გადამხდელის მიერ ეკონომიკური საქმიანობის მიზნით შეძენილი ბინების რეალიზაციით მიღებული შემოსავალი, რომელიც იბეგრება საშემოსავლო გადასახადით. ზემოაღნიშნულის გათვალისწინებით, შემოწმებით დადგინდა ერთობლივი შემოსავალი, ხოლო ბინების შეძენის ღირებულებების გათვალისწინებით დაანგარიშდა გამოსაქვითი ხარჯები. ჯამში ნამეტი შემოსავალი - 77 720 ლარი, საგადასახადო კოდექსის მე-80, 81-ე, 135-ე და 153-ე მუხლების საფუძველზე, დაიბეგრა საშემოსავლო გადასახადით. მომჩივანს ასევე დაეკისრა საგადასახადო კოდექსის 275-ე მუხლით გათვალისწინებული ჯარიმა.\nშემოწმების აქტის საფუძველზე გამოიცა აუდიტის დეპარტამენტის 2025 წლის 16 სექტემბრის №20288 ბრძანება და №083-32 საგადასახადო მოთხოვნა. მომჩივანს დამატებით გადასახდელად განესაზღვრა 57 154.28 ლარი.\nაღნიშნული საგადასახადო მოთხოვნა 2025 წლის 24 ოქტომბერს გასაჩივრდა შემოსავლების სამსახურში, რომელმაც 2025 წლის 12 ნოემბრის №24867 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე, 136-ე, 88-ე, მე-9, 79-ე, მე-80, 81-ე, მე-100, 102-ე, 105-ე, 72-ე, 135-ე, 153-ე, 43-ე მუხლებზე, „სპეციალური დაბეგვრის რეჟიმების შესახებ“ საქართველოს მთავრობის 2010 წლის 29 დეკემბრის №415 დადგენილებაზე და ყურადღებას ამახვილებს საგადასახადო შემოწმების აქტით დადგენილ ფაქტობრივ გარემოებაზე, რომლის მიხედვითაც, გადასახადის გადამხდელს 2023 წლის 27 ივნისს და 25 ოქტომბერს შეძენილი აქვს ბინები ქ. --ში (საკადასტრო კოდები №--- და №---), რომელთაგან დაყოფის ხელშეკრულების საფუძველზე საკადასტრო კოდის №-- ქვეშ არსებული ბინა დაიყო 2 ბინად (საკადასტრო კოდები №-- და №--). ეკონომიკური საქმიანობის ფარგლებში მომჩივანმა აღნიშნული ბინების რეალიზაცია მოახდინა 2023 წლის 22 აგვისტოს, 18 ოქტომბერს და 2024 წლის 6 მარტს. შემოწმებით ბინების რეალიზაციისა და შეძენის ღირებულებების გათვალისწინებით დაანგარიშდა ნამეტი შემოსავალი, რაც კანონმდებლობის შესაბამისად დაიბეგრა საშემოსავლო გადასახადის 20%-იანი განაკვეთით.\nაუდიტის დეპარტამენტის მიერ მიწოდებული ინფორმაციით, მათ შორის საჩივრის ზეპირ განხილვაზე შემმოწმებლის/წარმომადგენლის განმარტებით ირკვევა, რომ ნასყიდობის ხელშეკრულების მიხედვით არ იკვეთება რემონტის საკითხი, რადგან არ არის დაკონკრეტებული ბინების კონდიციები შესყიდვის დროს. ამასთან, შემოწმების პროცესში გადასახადის გადამხდელის მიერ სხვა რაიმე ხარჯის დოკუმენტაცია ან ხელოსნებზე გადახდილ თანხებზე პოზიცია წარდგენილი არ ყოფილა.\nშემოსავლების სამსახური მიუთითებს, რომ საგადასახადო დავის ეტაპზე მომჩივნის მხრიდან არ წარდგენილა მისი პოზიციის, ბინების რემონტზე გაწეული ხარჯებთან დაკავშირებით, შესაბამისი რაიმე დოკუმენტაცია/მტკიცებულება, მათ შორის არც ხელოსნებთან დადებული ხელშეკრულებებისა და გადახდილი თანხების შესახებ ინფორმაცია, რომელიც შეცვლიდა საგადასახადო შემოწმებით დადგენილ ფაქტობრივ გარემოებებს.\nზემოხსენებული სამართლებრივი ნორმების, დადგენილი ფაქტობრივი გარემოებებისა და მხარეთა არგუმენტების გათვალისწინებით, შემოსავლების სამსახურმა მიიჩნია, რომ შემოწმებით საგადასახადო ვალდებულებები განსაზღვრულია საგადასახადო კანონმდებლობის შესაბამისად, წარდგენილი საჩივარი დაუსაბუთებელია და არ არსებობს მისი დაკმაყოფილების სამართლებრივი საფუძველი. \n\n\nმომჩივნის არგუმენტაცია\nშემოწმებისას სრულად არ არის გათვალისწინებული მეწარმის მიერ ბინების რემონტზე გაწეული ხარჯები. კერძოდ, არ არის გათვალისწინებული რემონტის დროს ხელოსნებზე გადახდილი თანხები, რაც მნიშვნელოვან წილს წარმოადგენს ბინის რემონტისას და არ შეიძლება ჩაითვალოს არაგონივრულ/არამიზნობრივ ხარჯად. ბინების რემონტის დროს აუცილებელია სხვადასხვა ტიპის ხელოსნის აყვანა, რათა სრულყოფილად და ხარისხიანად მოხდეს ბინის გარემონტება. აღნიშნული ხარჯები წარმოადგენს საერთო ხარჯების 30 პროცენტს.\nრეალიზებულ ბინებში რეალურად არის განხორციელებული სარემონტო სამუშაოები და აღნიშნულის დადასტურებას შეძლებს თავდაპირველი გამყიდველისა და შემდეგ მყიდველის ახსნაგანმარტებების საფუძველზე. \nზემოაღნიშნულიდან გამომდინარე, ითხოვს გაუქმდეს შემოსავლების სამსახურის სადავო ბრძანება და გათვალისწინებულ იქნას რემონტისას ხელოსნებზე გაწეული ხარჯები სრულად, რაც მნიშვნელოვნად შეამცირებს საშემოსავლო გადასახადს. ამასთან, მეწარმეს არ ქონდა არანაირი ინფორმაცია, რომ 2 წელზე ადრე პერიოდში ბინის რეალიზაციისას საჭირო იყო ნამეტი შემოსავლის დაბეგვრა. ეს შემთხვევა გამოწვეულია იყო არცოდნით.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 88-ე მუხლის მე-3 ნაწილის შესაბამისად, საქართველოს პარლამენტის საფინანსო-საბიუჯეტო კომიტეტთან შეთანხმებით, საქართველოს მთავრობას უფლება აქვს, განსაზღვროს შემოსავლის სახეები, რომლებიც არ დაიბეგრება სპეციალური რეჟიმით და არ გაითვალისწინება ერთობლივ შემოსავალში მცირე ბიზნესის სტატუსის მქონე ფიზიკური პირისთვის დადგენილი კალენდარული წლის განმავლობაში მიღებული ერთობლივი შემოსავლის 500 000-ლარიანი ზღვრის, ხოლო ღვინის ტურიზმის საქმიანობის სუბიექტისა და აგროტურისტული საქმიანობის სუბიექტის შემთხვევაში − 700 000-ლარიანი ზღვრის გაანგარიშებისას.\n„სპეციალური დაბეგვრის რეჟიმების შესახებ“ საქართველოს მთავრობის 2010 წლის 29 დეკემბრის №415 დადგენილებით დამტკიცებულია შემოსავლის სახეები, რომლებიც არ დაიბეგრება სპეციალური რეჟიმით და არ გაითვალისწინება ერთობლივ შემოსავალში მცირე ბიზნესის სტატუსის მქონე ფიზიკური პირისთვის დადგენილი კალენდარული წლის განმავლობაში მიღებული ერთობლივი შემოსავლის 500 000-ლარიანი ზღვრის, ხოლო ღვინის ტურიზმის საქმიანობის სუბიექტისა და აგროტურისტული საქმიანობის სუბიექტის შემთხვევაში − 700 000-ლარიანი ზღვრის გაანგარიშებისას (დანართი 5). შემოსავლის სახეები, რომლებიც არ დაიბეგრება სპეციალური დაბეგვრის რეჟიმით და არ ითვლება მცირე ბიზნესის განხორციელების ფარგლებში მიღებულ ერთობლივ შემოსავალში - ნამეტი შემოსავალი, რომელიც მიღებულია უძრავი ქონების რეალიზაციით.\nსაგადასახადო კოდექსის მე-9 მუხლის პირველი ნაწილის თანახმად, ეკონომიკურ საქმიანობად განიხილება ნებისმიერი საქმიანობა, რომელიც ხორციელდება შემოსავლის ან კომპენსაციის მისაღებად, მიუხედავად ამ საქმიანობის შედეგისა, თუ ამ კოდექსით სხვა რამ არ არის გათვალისწინებული. საგადასახადო კოდექსის 79-ე მუხლის „ა“ ქვეპუნქტის შესაბამისად, საშემოსავლო გადასახადის გადამხდელია რეზიდენტი ფიზიკური პირი. საგადასახადო კოდექსის მე-80 მუხლის პირველი ნაწილის მიხედვით, რეზიდენტი ფიზიკური პირის საშემოსავლო გადასახადით დაბეგვრის ობიექტია დასაბეგრი შემოსავალი, რომელიც განისაზღვრება, როგორც სხვაობა კალენდარული წლის განმავლობაში მიღებულ ერთობლივ შემოსავალსა და ამ პერიოდისათვის ამ კოდექსით გათვალისწინებული გამოქვითვების თანხებს შორის.\nსაგადასახადო კოდექსის 81-ე მუხლის პირველი ნაწილის თანახმად, ფიზიკური პირის დასაბეგრი შემოსავალი იბეგრება 20 პროცენტით, თუ ამ კოდექსით სხვა რამ არ არის გათვალისწინებული.\nსაგადასახადო კოდექსის მე-100 მუხლის მე-3 ნაწილის „ბ“ ქვეპუნქტის შესაბამისად, ერთობლივ შემოსავალს განეკუთვნება ეკონომიკური საქმიანობით მიღებული შემოსავლები, რომლებიც დაკავშირებული არ არის დაქირავებით მუშაობასთან.\nსაგადასახადო კოდექსის 102-ე მუხლის პირველი ნაწილის „ბ“ ქვეპუნქტის მიხედვით, ეკონომიკური საქმიანობით მიღებულ შემოსავლებს განეკუთვნება აქტივების რეალიზაციით მიღებული ნამეტი შემოსავალი. \nსაგადასახადო კოდექსის 105-ე მუხლის პირველ და მე-2 ნაწილების თანახმად:\n1. ერთობლივი შემოსავლიდან გამოიქვითება ყველა ხარჯი, რომელიც დაკავშირებულია მის მიღებასთან, გარდა იმ ხარჯებისა, რომლებიც ამ კოდექსის თანახმად გამოქვითვას არ ექვემდებარება.\n2. თუ ამ კოდექსით სხვა რამ არ არის გათვალისწინებული, ყველა ხარჯი დოკუმენტურად უნდა იყოს დადასტურებული.\nსაგადასახადო კოდექსის 72-ე მუხლის პირველი ნაწილის შესაბამისად, პირველადი საგადასახადო დოკუმენტი არის წერილობითი დოკუმენტი, რომლითაც შესაძლებელია სამეურნეო ოპერაციის მონაწილე მხარეთა იდენტიფიცირება, აქვს თარიღი და მოიცავს მიწოდებული საქონლის/გაწეული მომსახურების ჩამონათვალსა და ღირებულებას.\nსაგადასახადო კოდექსის 135-ე მუხლის პირველი ნაწილის მიხედვით, პირისთვის (გარდა ამ მუხლის მე-2−მე-5 ნაწილებით გათვალისწინებული პირებისა) საანგარიშო პერიოდია კალენდარული წელი.\nსაგადასახადო კოდექსის 153-ე მუხლის პირველი ნაწილის ,,ა“ ქვეპუნქტის თანახმად, საშემოსავლო გადასახადის/მოგების გადასახადის შესახებ დეკლარაციას საგადასახადო ორგანოს საანგარიშო წლის მომდევნო წლის 1 აპრილამდე წარუდგენენ რეზიდენტი ფიზიკური პირები, რომელთა შემოსავალიც არ იბეგრება საქართველოში გადახდის წყაროსთან (გარდა იმ პირებისა, რომლებიც საშემოსავლო გადასახადით იბეგრებიან ამ კოდექსის მე-80 მუხლის მე-7 და 71 ნაწილებით გათვალისწინებული დაბეგვრის ობიექტების მიხედვით).\nსადავო საკითხზე წარმოდგენილია აუდიტის დეპარტამენტის 9.12.2025 წლის №----21-14 წერილი, სადაც მითითებულია, რომ მომჩივანი გადასახადის გადამხდელად რეგისტრირებულია 2023 წლის 27 ივნისს, მცირე ბიზნესის სტატუსი მინიჭებული აქვს 2023 წლის 1 სექტემბრიდან. მეწარმის ძირითადი საქმიანობაა საკურიერო მომსახურების გაწევა, ხოლო დამატებით საქმიანობას წარმოადგენს ეკონომიკური საქმიანობის ფარგლებში ბინების ყიდვა-გაყიდვა. მომჩივანს 2023 წლის 27 ივნისს და 25 ოქტომბერს შეძენილი აქვს ბინები ქ.----ში, ---ის №-ში, საკადასტრო კოდებით:---- და -----. შეძენის ღირებულებები შეადგენს 115 650 ლარს და 77 049 ლარს. ზემოთ აღნიშნული საკადასტრო კოდი ---- დაყოფის ხელშეკრულების საფუძველზე 2 ბინად დაიყო და მიენიჭა ახალი საკადასტრო კოდები:----,-------. ეკონომიკური საქმიანობის ფარგლებში მომჩივანმა აღნიშნული ბინების რეალიზაცია მოახდინა 2023 წლის 22 აგვისტოს 68 120 ლარად, 18 ოქტომბერს - 68 390 ლარად და 2024 წლის 6 მარტს - 112 737 ლარად. შესაბამისად, სახეზეა პირის მიერ ეკონომიკური საქმიანობის მიზნით შეძენილი ბინების რეალიზაციით მიღებული შემოსავალი, რომელიც იბეგრება საშემოსავლო გადასახადით. ყოველივე ზემოაღნიშნულის გათვალისწინებით, შემოწმებით დადგინდა ერთობლივი შემოსავალი, ხოლო ბინების შეძენის ღირებულებების გათვალისწინებით დაანგარიშდა გამოსაქვითი ხარჯები. პირველი ბინის რეალიზაცია მოხდა 2023 წლის 22 აგვისტოს ღირებულებით 68 120 ლარი, ხოლო მეორე ბინის - 2023 წლის 18 ოქტომბერს ღირებულებით 68 390 ლარი, რის შედეგადაც მომჩივანი გადასცდა დღგ-ის გადამხდელად სავალდებულო რეგისტრაციისთვის განსაზღვრულ 100 000 ლარიან ზღვარს. ამის შემდგომ მას კიდევ რეალიზებული აქვს 1 ბინა. შესაბამისად, ბინების სარეალიზაციო ღირებულებები დაიბეგრა დღგ-ით. ამასთან, ნასყიდობის ხელშეკრულების მიხედვით, არ იკვეთება რემონტის საკითხი, რადგან არ არის დაკონკრეტებული ბინების კონდიციები შესყიდვის დროს. ამასთან, შემოწმების პროცესში გადასახადის გადამხდელის მიერ სხვა რაიმე ხარჯის დოკუმენტაცია ან ხელოსნებზე გადახდილ თანხებზე პოზიცია წარდგენილი არ ყოფილა. არ არის დეკლარირებული სახელფასო განაცემები. შესაბამისად, ხელოსნების მიერ შესრულებული სამუშაო დასაბეგრი იქნებოდა დამატებით საშემოსავლო გადასახადით.\nაღსანიშნავია, რომ მომჩივანს საგადასახადო დავის არც ერთ ეტაპზე არ წარმოუდგენია ისეთი დოკუმენტაცია/მტკიცებულებები, რომლებიც შეცვლიდა შემოწმებით დადგენილ გარემოებებს და გახდებოდა დარიცხული თანხების კორექტირების საფუძველი.\nამასთან, როგორც შემოსავლების სამსახურში, ასევე დავების განხილვის საბჭოში დავის განხილვისას, მომჩივანს მიეცა შესაძლებლობა დასწრებოდა საჩივრის განხილვის პროცესს და დამატებით წარმოედგინა არგუმენტაცია/მტკიცებულებები, თუმცა გადასახადის გადამხდელი არ დაესწრო დავის განმხილველ სხდომებს.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ შემოსავლების სამსახურის სადავო ბრძანება მართლზომიერია, არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nეკონომიკური საქმიანობით მიღებული შემოსავლები\nმცირე ბიზნესი\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n3\n\nდოკუმენტის დათვალიერება\n\ninfohub@rs.ge",
    "title": "Document 195df3c0-16ed-4bd9-b418-9dcc26bc7317"
  }
}