{
  "id": "bbc2437d-7f52-47e3-8c5a-5a8e2ea39fd6",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 23046\n14 დეკემბერი 2022\nდოკუმენტის #:\n23046\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n07 აგვისტო 2020\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nდაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, გადახდის წყაროსთან გადასახადის დაკავების წესი\nჩამოტვირთვა\nგაზიარება\nბრძანება N 23046 \n07/08/2020 \n\n\n\n\n\n\nსს -----\n(მის.: ქ. -------)\nსადავო საკითხთან დაკავშირებით \nსაჩივრის დაკმაყოფილების თაობაზე\n\n\n\n\nშემოსავლების სამსახურმა დავების განხილვის საბჭოს 2020 წლის 09 ივლისს გამართულ სხდომაზე (ოქმი №47) განიხილა სს ----- ს 2019 წლის 19 დეკემბრის №264047/21-11 საჩივარი, შემოსავლების სამსახურის აუდიტის დეპარტამენტის 2019 წლის 02 დეკემბრის №006-997 „საგადასახადო მოთხოვნასთან“ დაკავშირებით.\n\n\nგადასახადის გადამხდელის პოზიცია:\nარ ეთანხმება რეგრესულ მოთხოვნებთან დაკავშირებით განხორციელებულ დარიცხვებს. კერძოდ, რეგრესით მოთხოვნილ თანხასა და ურთიერთშეთანხმების აქტით განსაზღვრულ გადასახდელ თანხას შორის სხვაობის განხილვას ფიზიკური პირისთვის ნაპატიებ თანხად და აღნიშნულის დაბეგვრას გადახდის წყაროსთან საშემოსავლო გადასახადით. ასევე, არ ეთანხმება ხანდაზმული მოთხოვნის უფლებების ვალის პატიებად განხილვას და აღნიშნულის დაბეგვრას წყაროსთან საშემოსავლო გადასახადით.\n \nფაქტობრივი გარემოებები:\nსაქმეში არსებული მასალებით ირკვევა, რომ შემოსავლების სამსახურის აუდიტის დეპარტამენტის 2018 წლის 26 სექტემბრის №27000 ბრძანების საფუძველზე ჩატარდა სს ----- ს საქმიანობის გასვლითი საგადასახადო შემოწმება. შესამოწმებელი პერიოდი განისაზღვრა 2016 წლის 01 ნოემბრიდან 2018 წლის 01 აგვისტომდე საანგარიშო პერიოდი. შემოწმების შედეგებზე, 2019 წლის 19 ნოემბერს შედგენილი იქნა საგადასახადო შემოწმების აქტი. შემოწმების აქტის საფუძველზე, აუდიტის დეპარტამენტმა 2019 წლის 02 დეკემბერს გამოსცა №41851 ბრძანება და ამავე თარიღის №006-997 „საგადასახადო მოთხოვნა“, რომლითაც გადასახადის გადამხდელს დამატებით საგადასახადო ვალდებულებები განესაზღვრა სულ 136 159 ლარი, მათ შორის გადასახადი 98 535 ლარი, ჯარიმა 27 538 ლარი და საურავი 10 086 ლარი.\n \nშემოსავლების სამსახურის აუდიტის დეპარტამენტის წერილით წარმოდგენილი ინფორმაციით და საგადასახადო შემოწმების აქტის მიხედვით სადავო საკითხთან დაკავშირებით დარიცხვა გამოწვეულია შემდეგი გარემოებებით:\nსადავო საკითხთან დაკავშირებით, სს ----- შემოსავალს გამოიმუშავებს რეგრესების საშუალებით (მესამე პირის დაზღვევა). რეგრესის არსი მდგომარეობს შემდეგში: სადაზღვევო შემთხვევის დადგომის დროს კომპანია ვალდებულია დაზღვეულ პირს აუნაზღაუროს დამდგარი ზარალის ოდენობა. ამავე დროს სადაზღვევო კომპანიას აღნიშნულ თანხაზე უჩნდება მოთხოვნა მესამე პირთან (რეგრესანტთან). რიგ შემთხვევაში გადასახადის გადამხდელს უფიქსირდება ფიზიკური პირების წინაშე მოთხოვნა, რომლის წარმოშობიდანაც გასულია 3 წელი, აღნიშნულ მოთხოვნებზე ფიზიკური პირების მიერ  მოთხოვნის ანაზღაურებაზე უარის თქმის შესაბამისი დოკუმენტი არ არსებობს. შემოწმებით, საქართველოს სამოქალაქო კოდექსის 1008-ე მუხლისა და საქართველოს საგადასახადო კოდექსის 154-ე მუხლის გათვალისწინებით, 3 წლიანი ხადაზმულობის პერიოდის გასვლისას ზემოაღნიშნული მოთხოვნის ოდენობა ჩაითვალა ფიზიკური პირის მიერ ჩუქებით მიღებულ ქონებად და დაიბეგრა გადახდის წყაროსთან.\nასევე, რიგ შემთხვევაში რეგრესანტი უარს ამბობს აღნიშნული თანხის სრულად დაფარვაზე. კომპანია თანხმდება რეგრესანტის მიერ შემოთავაზებულ თანხაზე და სხვაობის თანხაზე აფორმებს ეგრეთ წოდებულ ურთიერთშეთანხმების აქტებს, რომლის თანახმადაც რეგრესანტი კისრულობს ვალდებულაბას გადაუხადოს სადაზღვევო კომპანიას მიყენებული და რეგრესით მოთხოვნილი ზარალი ნაწილობრივ. რეგრესით მოთხოვნილ თანხასა და ურთიერთშეთანხმების აქტით განსაზღვრულ გადასახდელ თანხას შორის სხვაობა წარმოადგენს ფიზიკური პირისთვის ნაპატიებ თანხას, რომელსაც გადამხდელი არ ბეგრავს საშემოსავლო გადასახადით. შემოწმებით, 1000 ლარს ზემოთ ფიზიკურ პირებზე ნაპატიები თანხები დაექვემდებარა საშემოსავლო გადასახადით დაბეგვრას შესაბამისი პერიოდების მიხედვით.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ საჩივარი სადავო საკითხთან დაკავშირებით უნდა დაკმაყოფილდეს შემდეგ გარემოებათა გამო:\nსადავო საკითხთან დაკავშირებით შემოსავლების სამსახური მიუთითებს საქართველოს საგადასახადო კოდექსის 73-ე მუხლის მე-9 ნაწილის „ბ“ ქვეპუნქტზე, რომლის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nშემოსავლების სამსახური მიუთითებს საქართველოს საგადასახადო კოდექსის 154-ე მუხლის პირველი ნაწილზე, რომლის „მ“ ქვეპუნქტის მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, კერძოდ: პირი, რომელიც ქონებას უსასყიდლოდ გადასცემს ფიზიკურ პირს, რომელიც ინდივიდუალურ მეწარმედ რეგისტრირებული არ არის, გარდა ამ პირის მიერ ამავე ფიზიკური პირისთვის საგადასახადო წლის განმავლობაში 1000 ლარამდე ღირებულების ქონების უსასყიდლოდ გადაცემისა. ასეთ შემთხვევაში, საგადასახადო აგენტის მიერ გადახდის წყაროსთან გადასახადის დაკავების წესს ადგენს საქართველოს ფინანსთა მინისტრი.\nსაქართველოს სამოქალაქო კოდექსის 317-ე მუხლის პირველი ნაწილის თანახმად, ვალდებულების წარმოშობისათვის აუცილებელია მონაწილეთა შორის ხელშეკრულება, გარდა იმ შემთხვევებისა, როცა ვალდებულება წარმოიშობა ზიანის მიყენების (დელიქტის), უსაფუძვლო გამდიდრების ან კანონით გათვალისწინებული სხვა საფუძვლებიდან. ხოლო, ამავე კოდექსის 799-ე მუხლის პირველი ნაწილის თანახმად, დაზღვევის ხელშეკრულებით მზღვეველი მოვალეა აუნაზღაუროს დამზღვევს სადაზღვევო შემთხვევის დადგომით მიყენებული ზიანი ხელშეკრულების პირობების შესაბამისად. მყარად დადგენილი სადაზღვევო თანხით დაზღვევისას მზღვეველი მოვალეა გადაიხადოს სადაზღვევო თანხა ან შეასრულოს სხვა შეპირებული მოქმედება.\nსაქართველოს  სამოქალაქო  კოდექსის  832-ე  მუხლის  პირველი  ნაწილის  თანახმად,  თუ დამზღვევს შეუძლია ზიანის ანაზღაურების თაობაზე მოთხოვნა წაუყენოს მესამე პირს, მაშინ ეს მოთხოვნა გადადის მზღვეველზე, თუკი ის უნაზღაურებს დამზღვევს ზიანს. თუ დამზღვევი უარს იტყვის მესამე პირის მიმართ თავის მოთხოვნაზე ან მისი მოთხოვნის უზრუნველყოფის უფლებაზე, მაშინ მზღვეველი თავისუფლდება ზიანის იმ ოდენობით ანაზღაურების მოვალეობისაგან, რამდენიც მას შეეძლო მიეღო თავისი ხარჯების ასანაზღაურებლად უფლების განხორციელებასთან ან მოთხოვნის წაყენებასთან დაკავშირებით. ხოლო, ამავე მუხლის 408-ე მუხლის პირველი ნაწილის თანახმად, იმ პირმა, რომელიც ვალდებულია აანაზღაუროს ზიანი, უნდა აღადგინოს ის მდგომარეობა, რომელიც იარსებებდა, რომ არ დამდგარიყო ანაზღაურების მავალდებულებელი გარემოება.\nამავე კოდექსის 1008-ე მუხლის თანახმად, დელიქტით გამოწვეული ზიანის ანაზღაურების მოთხოვნის უფლების ხანდაზმულობის ვადა არის სამი წელი იმ მომენტიდან, როცა დაზარალებულმა შეიტყო ზიანის ან ზიანის ანაზღაურებაზე ვალდებული პირის შესახებ. ხოლო, საქართველოს სამოქალაქო კოდექსის 144-ე მუხლის თანახმად:\n1. ხანდაზმულობის ვადის გასვლის შემდეგ ვალდებული პირი უფლებამოსილია უარი თქვას მოქმედების შესრულებაზე.\n2. თუ ვალდებულმა პირმა მოვალეობა შეასრულა ხანდაზმულობის ვადის გასვლის შემდეგ, მას არა აქვს უფლება მოითხოვოს შესრულებულის დაბრუნება, თუნდაც მოვალეობის შესრულების მომენტში მას არ სცოდნოდა, რომ ხანდაზმულობის ვადა გასული იყო.\nშემოსავლების სამსახური განმარტავს, რომ დადგენილ ფაქტობრივ გარემოებებს წარმოადგენს შემდეგი:\nსს ----- ს შემთხვევაში, როდესაც დაზღვეულ ქონებას წარმოადგენს ავტომობილი ხშირ შემთხვევაში კომპანია დამზღვევთან იღებს არა დამდგარი ზარალის საბაზრო ფასის ანაზღაურების ვალდებულებას, არამედ ავტომობილის აღდგენითი სამუშაოების იმ ღირებულების ანაზღაურების ვალდებულებას, რომელზეც მხარეები თანხმდებიან ხელშეკრულებით;\nთავდაპირველად მოვალისთვის ხდება იმ თანხის მოთხოვნა, რომელიც კომპანიამ სადაზღვევო ხელშეკრულების ფარგლებში აუნაზღაურა დამზღვევს. ხოლო, იმ შემთხვევაში თუ მოვალე აცხადებს უარს აღნიშნული თანხის გადახდაზე, იმ მიზეზით, რომ კომპანიის მიერ დაზღვეულისათვის სახელშეკრულებო ვალდებულების ფარგლებში ანაზღაურებული თანხა და დელიქტის შედეგად დამდგარი ზიანი განსხვავდება ერთმანეთისგან, მხარეებს შორის ფორმდება შეთანხმება, რომლის საფუძველზეც ხდება არა ვალის პატიება, არამედ ზიანის ოდენობით დაზუსტება და რეგრესის ფარგლებში მოთხოვნილი თანხის კორექტირება (დასტურდება დოკუმენტურად);\nმოვალეების მიერ ვალდებულების შესრულება ხდება ხანდაზმულობის ვადის გასვლის შემდეგაც და მანამ სანამ დებიტორი არ განაცხადებს უარს ვალდებულების შესრულებაზე, კომპანიას რჩება მოთხოვნის უფლება და სახეზე არ არის ვალდებულების შეწყევეტის ფაქტი. ამასთან, კომპანიის ბალანსზე აღრიცხული დებიტორების მიერ არ განხორციელებულა ვალდებულებების შესრულებაზე უარის თქმა (აღნიშნული დასტურდება თავად საგადასახადო შემოწმების აქტით).\nსაქმეში არსებულ მასალებზე და დადგენილ ფაქტობრივ გარემოებებზე დაყრდნობით, შემოსავლების სამსახურმა მიიჩნია, რომ რეგრესით მოთხოვნილ თანხასა და ურთიერთშეთანხმების აქტით განსაზღვრულ გადასახდელ თანხას შორის სხვაობა არ წარმოადგენს ფიზიკური პირისთვის ნაპატიებ თანხას. ასევე, ფიზიკური პირისთვის ჩუქებით მიღებულ ქონებას არ წარმოადგენს 3 წლიანი ხანდაზმულობის პერიოდის გასვლისას აღნიშნული პირების მიმართ დაფიქსირებული მოთხოვნა. შესაბამისად, უნდა დაევალოს აუდიტის დეპარტამენტს უზრუნველყოს აღნიშნულის საფუძვლით, საგადასახადო შემოწმების აქტით დარიცხული თანხების შემცირება.\n \n\n\nსაქართველოს საგადასახადო კოდექსის 304-ე მუხლის საფუძველზე,\nვ ბ რ ძ ა ნ ე ბ :\n \n1. სს ----- ს საჩივარი სადავო საკითხთან დაკავშირებით დაკმაყოფილდეს;\n2. სადავო საკითხთან მიმართებაში, დაევალოს აუდიტის დეპარტამენტს უზრუნველყოს რეგრესით მოთხოვნილ თანხასა და ურთიერთშეთანხმების აქტით განსაზღვრულ გადასახდელ თანხას შორის სხვაობის ნაპატიებ თანხად და 3 წლიანი ხანდაზმულობის პერიოდის გასვლიდან ფიზიკური პირის მიმართ დაფიქსირებული მოთხოვნის ამ პირებისთვის ჩუქებით მიღებულ ქონებად განხილვის საფუძვლით დარიცხული თანხები დაუქვემდებაროს შემცირებას;\n3. ბრძანების გასაჩივრება შესაძლებელია საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვ. გორგასლის ქ. №16) ან სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად მისი ჩაბარებიდან 20 დღის ვადაში.\nჩამოტვირთვა\nგაზიარება\nთეგები:\nჩუქების შედეგად მიღებული შემოსავლის წყაროსთან დაბეგვრა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n58\n\nდოკუმენტის დათვალიერება\n\ninfohub@rs.ge",
    "title": "Document bbc2437d-7f52-47e3-8c5a-5a8e2ea39fd6"
  }
}