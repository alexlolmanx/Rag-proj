{
  "id": "effc0ba7-3c17-4dfe-931e-c6adc5f75eca",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20309/2/2023\n28 სექტემბერი 2023\nდოკუმენტის #:\n20309/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n27 სექტემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაქმიანობის სახე:\nსაბითუმო ვაჭრობა\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა\nჩამოტვირთვა\nგაზიარება\n№20309/2/2023\n27 სექტემბერი 2023\n\n\nგ ა დ ა წ ყ ვ ე ტ ი ლ ე ბ ა \n\n\nმომჩივანი: ი/მ „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 22.09.2023 წელს განიხილა და მიიღო გადაწყვეტილება ი/მ „----------“ 19.07.2023 წელს რეგისტრირებულ საჩივარზე (რეგისტრაციის №20309/2/2023).\n\n\nდავის საგანი:\nდავების განხილვის საბჭოს 24.02.2023 წლის №18648/2/2023 გადაწყვეტილების აღსრულების შედეგები.\n\n\nგასაჩივრებული გადაწყვეტილება:\nაუდიტის დეპარტამენტის 2023 წლის 15 ივნისის №249-11 საგადასახადო მოთხოვნა.\n\n\nდარიცხული თანხა: 610 945 ლარი.\nმათ შორის:\nგადასახადი - 282 326\nდღგ - 211 980\nსაშემოსავლო გადასახადი 70 346\nჯარიმა - 140 333\nსაურავი - 188 286\n\n\nფაქტების აღწერა\nგადასახადის გადამხდელის საქმიანობაა საბითუმო ვაჭრობა სხვადასხვა საყოფაცხოვრებო საქონლით ---------- სავაჭრო ცენტრში.\nშემოსავლების სამსახურის აუდიტის დეპარტამენტის 2022 წლის 22 ივლისის №19507 ბრძანების საფუძველზე ჩატარდა მომჩივნის საქმიანობის კამერალური საგადასახადო შემოწმება. შემოწმების შედეგები აისახა 2022 წლის 12 სექტემბრის საგადასახადო შემოწმების აქტში, რომლის საფუძველზე გამოიცა აუდიტის დეპარტამენტის 2022 წლის 14 სექტემბრის №23774 ბრძანება და №249-13 საგადასახადო მოთხოვნა. მომჩივანს დამატებით გადასახდელად განესაზღვრა 780 086 ლარი.\nაღნიშნული საგადასახადო მოთხოვნა 2022 წლის 13 ოქტომბერს გასაჩივრდა შემოსავლების სამსახურში, რომელმაც 2022 წლის 27 დეკემბრის №32994 ბრძანებით ნაწილობრივ დააკმაყოფილა საჩივარი:\n- მე-3 სადავო საკითხთან დაკავშირებით:\nა) გადასახადის გადამხდელს მიეცა წინადადება, აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები (მათ შორის, ინფორმაცია ცხრილის სახით საქონლის სახეობების/ჯგუფების მიხედვით ფასნამატის შესახებ);\nბ) დაევალა აუდიტის დეპარტამენტს, შეისწავლოს წარდგენილი მტკიცებულებები, შესწავლის შედეგად დადგენილი ფასნამატი არ გაავრცელოს დოკუმენტურ რეალიზაციაზე და აღნიშნულის გათვალისწინებით სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება);\n- მე-4 სადავო საკითხთან დაკავშირებით, დაევალა აუდიტის დეპარტამენტს, შესამოწმებელი პერიოდის სასაქონლო-მატერიალური ფასეულობების საწყისი ნაშთი გაიანგარიშოს/განსაზღვროს გადასახადის გადამხდელის მიერ დეკლარირებული მონაცემებით და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება);\n- დანარჩენ ნაწილში საჩივარი არ დაკმაყოფილდა.\nშემოსავლების სამსახურის 2022 წლის 27 დეკემბრის №32994 ბრძანება 14.01.2023 წელს გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში, რომელმაც 24.02.2023 წლის №18648/2/2023 გადაწყვეტილებით ნაწილობრივ დააკმაყოფილა საჩივარი. მე-3 სადავო საკითხთან დაკავშირებით, დაევალა აუდიტის დეპარტამენტს, დამატებით შეისწავლოს სადავო საკითხი, მოახდინოს დოკუმენტური და ინვენტარიზაციით დადგენილი ფასნამატის ანალიზი და სათანადო საფუძვლების არსებობის შემთხვევაში, განახორციელოს დარიცხული თანხების კორექტირება (შემცირება). დანარჩენ ნაწილში საჩივარი არ დაკმაყოფილდა.\nშემოსავლების სამსახურის 2022 წლის 27 დეკემბრის №32994 ბრძანების და დავების განხილვის საბჭოს 24.02.2023 წლის №18648/2/2023 გადაწყვეტილების აღსრულების მიზნით, გამოიცა აუდიტის დეპარტამენტის 13.06.2023 წლის დასკვნა, 15.06.2023 წლის №13584 ბრძანება და №249-11 საგადასახადო მოთხოვნა, რომელთა შესაბამისად მომჩივანს შეუმცირდა დარიცხული თანხა 149 371 ლარით და მისმა საგადასახადო ვალდებულებამ შეადგინა 610 945 ლარი.\nკორექტირებული საგადასახადო მოთხოვნა, საბჭოს 24.02.2023 წლის №18648/2/2023 გადაწყვეტილების აღსრულების ნაწილში, გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nმომჩივნის არგუმენტაცია\nმომჩივანი არ ეთანხმება კორექტირების შედეგად გადაანგარიშებული თანხების ოდენობას, რადგან გამოცემული ადმინისტრაციული აქტებით საჩივარზე მიღებული გადაწყვეტილებები აღსრულებულია არასრულყოფილად, მხოლოდ ნაწილობრივ.\n1. 13.06.2023 წლის დასკვნის №1 საკითხში მოცემულია 2 შეუსრულებელი საკითხი. კერძოდ:\nა) შესწორებულიყო ფასნამატი მომჩივნის მიერ წარდგენილი გაანგარიშების შესწავლის შედეგად;\nბ) არ გამოყენებულიყო ფასნამატი დოკუმენტურ, ანუ ზედნადებებით განხორციელებულ რეალიზაციებზე.\nგადასახადის გადამხდელის მიერ წარდგენილ იქნა შესაბამისი გაანგარიშება და სრულად გაიშიფრა იმპორტით შემოტანილი საქონლის თვითღირებულება. წარდგენილ გაანგარიშებაში მოცემულია 780 სახეობა საქონელი, რომელთაგან შემოწმებას გაუჩნდა კითხვები 17 სახეობაზე, რადგან ვერ ემთხვეოდა მომჩივნის მიერ გაანგარიშებულ თვითღირებულებას საინვოისო, სატრანსპორტო ან/და სხვა ხარჯების მიხედვით.\nაუდიტის დეპარტამენტის მიერ 2023 წლის 19 მაისს გაგზავნილი წერილით ეთხოვა ამ ინფორმაციის დაზუსტება, რაც ვერ განხორციელდა გადასახადის გადამხდელის მიერ, რადგან აღარ ფუნქციონირებს, აღარ ჰყავს ბუღალტერი, რომელიც აწარმოებდა აღრიცხვას და რომელმაც ხელფასის მიუღებლობის მიუხედავად (1 წელი) შეადგინა ის გაანგარიშება, რაც იყო წარდგენილი.\nაღნიშნული არ უნდა გამხდარიყო გადაუანგარიშებლობის მიზეზი, რადგან დოკუმენტური რეალიზაციის გაზრდა დამატებით, ფასნამატით ისედაც არასწორი და დაუშვებელია. ამას გარდა, შემმოწმებლებს შეეძლოთ და ვალდებულიც არიან თავად გაიანგარიშონ საიმპორტო დოკუმენტების საფუძველზე თვითღირებულება, მითუმეტეს რომ მათ უმრავლესობაზე პრობლემა არ წარმოქმნილა. შესაბამისად, გაანგარიშდებოდა/დაზუსტდებოდა ფასნამატიც.\nამდენად, მომჩივანი ითხოვს, შესრულდეს მოცემულ საკითხებზე შემოსავლების სამსახურის მიერ მიღებული გადაწყვეტილება. \n2. 13.06.2023 წლის დასკვნის №2 საკითხში მოცემულია, რომ შემოსავლების სამსახურის მიერ მიღებული გადაწყვეტილება, გადაანგარიშებულიყო 1.01.2019 წლის საწყისი ნაშთი გადასახადის გადამხდელის მიერ დეკლარირებული მონაცემებით, არ გადაანგარიშდა იმ მიზეზით, რომ თითქოს შემოწმების აქტით შესამოწმებელი პერიოდის საწყისი ნაშთი ისედაც გაანგარიშებული იყო მომჩივნის მიერ დეკლარირებული მონაცემებით.\nაღნიშნული არ შეესაბამება სინამდვილეს, რადგან შემოწმების აქტში პირდაპირაა მოცემული, რომ 2019 წლის საწყისი სმფ-ების ნაშთმა შეადგინა 803 735 ლარი, ხოლო 2019 წლის საშემოსავლო გადასახადის დეკლარაციით საწყისი სმფ დეკლარირებულია 0 ლარი, 2018 წლის წლიური დეკლარაციით სმფ-ის საბოლოო ნაშთი 111 601 ლარი.\nამდენად, ცალსახაა, რომ მიღებული გადაწყვეტილება - 1.01.2019 წლის საწყისი სმფ-ის გადაანგარიშების შესახებ არ შესრულებულა, რადგან ის უნდა იყოს ნულის ტოლი და გადაანგარიშდეს შემოწმების შედეგად განხორციელებული დამატებითი დარიცხვები.\n3. 13.06.2023 წლის დასკვნის №3 საკითხის თანახმად, ფინანსთა სამინისტროსთან არსებული დავების განხილვის საბჭოს მიერ მიღებული გადაწყვეტილების საფუძველზე მიღებული დავალების შესაბამისად გადაანგარიშებულია შემოწმების ატით დარიცხული თანხები დღგ-სა და საშემოსავლო გადასახადში.\nაღნიშნულზე დასკვნას არ ახლავს შესაბამისი გაანგარიშებები, რაც უნდა მოიცავდეს ფასნამატის ოდენობის განსაზღვრასაც და შემდგომ ამ ფასნამატის შედეგად გადასახადების გაანგარიშებასაც.\nმომჩივანი ითხოვს, საჩივრის განხილვამდე წარდგენილი იქნეს გაანგარიშებები ელექტრონული ფორმით, რათა შეძლოს დარწმუნდეს გადაანგარიშების მართებულობაში ან მიეცეს შესაძლებლობა გამოთქვას შენიშვნები.\nზემოაღნიშნულიდან გამომდინარე, ითხოვს ნაწილობრივ, აღუსრულებელ ნაწილში ბათილად იქნეს ცნობილი სადავო საგადასახადო მოთხოვნა. ამასთან, დაევალოს აუდიტის დეპარტამენტს, სრულყოფილად აღასრულოს შემოსავლების სამსახურის და დავების განხილვის საბჭოს მიერ მიღებული გადაწყვეტილებები.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nდავების განხილვის საბჭოს 24.02.2023 წლის №18648/2/2023 გადაწყვეტილებით, დაევალა აუდიტის დეპარტამენტს, დამატებით შეისწავლოს მე-3 სადავო საკითხი, მოახდინოს დოკუმენტური და ინვენტარიზაციით დადგენილი ფასნამატის ანალიზი და სათანადო საფუძვლების არსებობის შემთხვევაში, განახორციელოს დარიცხული თანხების კორექტირება (შემცირება).\nაუდიტის დეპარტამენტის დასკვნით დგინდება, რომ საბჭოს გადაწყვეტილების შესაბამისად, საგადასახადო ორგანოს მიერ მოხდა ინვენტარიზაციის ფასნამატის შესწავლა და ანალიზი. ინვენტარიზაციის მონაცემებით ფასნამატი ნაკლებია შემოწმების აქტით გამოყენებულ ფასნამატზე. აღნიშნულიდან გამომდინარე, ინვენტარიზაციის მონაცემებზე დაყრდნობით, განხორციელდა დარიცხული თანხების კორექტირება. შედეგად, შემცირდა დღგ-ის და საშემოსავლო გადასახადის ოდენობა.\nგადაანგარიშების შედეგად მომჩივანს შეუმცირდა დარიცხული თანხა 149 371 ლარით. მათ შორის, გადასახადი - 99 383 ლარი და ჯარიმა - 49 988 ლარი.\nგადასახადის გადამხდელი ვერ უთითებს თუ რა ნაწილში არ აღსრულდა დავების განხილვის საბჭოს გადაწყვეტილება.\nსაქმეში არსებული მასალების შესწავლის საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ აუდიტის დეპარტამენტის მიერ სრულყოფილად აღსრულდა დავების განხილვის საბჭოს გადაწყვეტილება და გასაჩივრებული აქტის შინაარსი შეესაბამება დავის განხილვისას მიღებული გადაწყვეტილების შინაარსს. შესაბამისად, არ არსებობს მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nინვენტარიზაცია\nუკუკავშირი\nდაკავშირებული დოკუმენტები\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n2\n\nდოკუმენტის დათვალიერება\n\ninfohub@rs.ge",
    "title": "Document effc0ba7-3c17-4dfe-931e-c6adc5f75eca"
  }
}