{
  "id": "08796176-3fc8-4991-b3bb-85f3f7014f0b",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20722/2/2023\n14 დეკემბერი 2023\nდოკუმენტის #:\n20722/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n07 დეკემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, დაბეგვრის ობიექტი, გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№20722/2/2023\n07 .12. 2023\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „--------“ (ს/ნ ---------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 16.11.2023 წელს განიხილა და მიიღო გადაწყვეტილება შპს „---“-ს 30.08.2023 წელს რეგისტრირებულ საჩივარზე (რეგისტრაციის №20722/2/2023). \n\n\nდავის საგანი: \nშემოსავლების სამსახურის 8.06.2023 წლის №12803 ბრძანების აღსრულების შედეგები.\n\n\nგასაჩივრებული გადაწყვეტილება: \n1. აუდიტის დეპარტამენტის 12.07.2023 წლის №259-28 საგადასახადო მოთხოვნა;\n2. შემოსავლების სამსახურის 16.08.2023 წლის №20222 ბრძანება.\n\n\nდარიცხული თანხა: 211 950,5 ლარი. \nმათ შორის:\nგადასახადი - 132 068\nდღგ - 92 428\nმოგების გადასახადი - 529\nსაშემოსავლო გადასახადი - 38 991\nქონების გადასახადი - 120\nჯარიმა - 65 944\nსაურავი - 13 938,5 \n\n\nფაქტების აღწერა/დარიცხვის საფუძვლები \nაუდიტის დეპარტამენტის 10.02.2023 წლის №2503 ბრძანებით დაინიშნა მომჩივნის საქმიანობის კამერალური საგადასახადო შემოწმება. შესამოწმებელი პერიოდი განისაზღვრა 16.09.2021 წლიდან 1.01.2023 წლამდე საანგარიშო პერიოდები.\nაუდიტის დეპარტამენტის 24.03.2023 წლის №5910 ბრძანებით შეტანილი იქნა ცვლილება ამავე დეპარტამენტის 10.02.2023 წლის №2503 ბრძანებაში. შესამოწმებელი პერიოდი განისაზღვრა 16.09.2021 წლიდან 1.01.2023 წლამდე საანგარიშო პერიოდები, ხოლო სასაქონლო-მატერიალური ფასეულობების ინვენტარიზაციის მიზნებისთვის 9.02.2023 წლის ჩათვლით პერიოდი.\nსაგადასახადო შემოწმების და სასაქონლო-მატერიალური ფასეულობების ინვენტარიზაციის შედეგები აისახა აუდიტის დეპარტამენტის კამერალური საგადასახადო შემოწმების 31.03.2023 წლის აქტში, რომლის საფუძველზე გადასახადის გადამხდელს წარედგინა აუდიტის დეპარტამენტის 5.04.2023 წლის №259-12 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 8.06.2023 წლის №12803 ბრძანებით საჩივარი დაკმაყოფილდა ნაწილობრივ: \n- ავტომობილის შესყიდვისთვის გაწეული ხარჯის დაბეგვრის საკითხთან დაკავშირებით გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები;\n- განსაზღვრულ ვადაში მტკიცებულებების წარდგენის შემთხვევაში, აუდიტის დეპარტამენტს დაევალა გადასახადის გადამხდელის მონაწილეობით, დამატებით შეისწავლოს წარდგენილი მტკიცებულებები და სათანადო საფუძვლების არსებობის შემთხვევაში, განახორციელოს დარიცხული თანხების კორექტირება (შემცირება);\n- განსაზღვრულ ვადაში მტკიცებულებების წარუდგენლობის შემთხვევაში, აუდიტის დეპარტამენტს დაევალა გადამხდელის მიერ ავტომობილის შეძენისთვის გაწეული ხარჯის ოდენობა განსაზღვროს საგადასახადო კოდექსის 73-ე მუხლის მე-5 ნაწილის შესაბამისად და შესწავლის შედეგების გათვალისწინებით, სათანადო საფუძვლების არსებობის შემთხვევაში, უზრუნველყოს საგადასახადო ვალდებულებების შესაბამისი კორექტირება (შემცირება);\n- დანარჩენ ნაწილში საჩივარი არ დაკმაყოფილდა.\nშემოსავლების სამსახურის 8.06.2023 წლის №12803 ბრძანების აღსრულების შედეგებზე გამოცემული აუდიტის დეპარტამენტის 5.07.2023 წლის დასკვნის მიხედვით, გადასახადის გადამხდელის მიერ აღნიშნული მტკიცებულებები საგადასახადო შემოწმებისათვის არ არის წარდგენილი. შესაბამისად, დოკუმენტურად დაუდასტურებელი ხარჯის ნაწილში, მომჩივნის საგადასახადო ვალდებულება განსაზღვრა შემოსავლების სამსახურის გადაწყვეტილების და საგადასახადო კოდექსის 73-ე მუხლის მე-5 ნაწილის საფუძველზე. კერძოდ, საბუღალტრო პროგრამით აღიარებული ნასყიდობის საგნის სანაცვლოდ გადახდილი თანხის 25% ჩაითვალა დოკუმენტურად დაუდასტურებელ ხარჯად და საგადასახადო შემოწმების აქტით დარიცხული გადასახადი და ჯარიმა დაექვემდებარა კორექტირებას.\nაუდიტის დეპარტამენტის 5.07.2023 წლის დასკვნის საფუძველზე გადასახადის გადამხდელს წარედგინა ამავე დეპარტამენტის 12.07.2023 წლის №259-28 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 16.08.2023 წლის №20222 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე და 304- ე მუხლის 21 ნაწილზე.\nდადგენილია, რომ აუდიტის დეპარტამენტმა გამოსცა დასკვნა საგადასახადო შემოწმების შედეგების გადაანგარიშებაზე, რომლითაც დაკორექტირდა (შემცირდა) დარიცხული თანხები. ვინაიდან გადასახადის გადამხდელის მიერ შემოსავლების სამსახურის 8.06.2023 წლის ბრძანებით განსაზღვრულ ვადაში, სადაო საკითხთან დაკავშირებით არ მომხდარა დოკუმენტურად დადასტურებული მტკიცებულებების წარდგენა, შემოწმებამ ავტომობილის შეძენისათვის გაწეული ხარჯის ოდენობა განსაზღვრა, საგადასახადო კოდექსის 73-ე მუხლის მე-5 ნაწილის საფუძველზე, არაპირდაპირი მეთოდით, კერძოდ, საბუღალტრო პროგრამით აღიარებული ნასყიდობის საგნის სანაცვლოდ გადახდილი თანხის 25% ჩაითვალა დოკუმენტურად დაუდასტურებელ ხარჯად, რის შედეგადაც დაკორექტირდა დარიცხული გადასახადი და ჯარიმა.\nშემოსავლების სამსახური აღნიშნავს, რომ გადასახადის გადამხდელი საჩივარში ვერ უთითებს იმ ფაქტობრივ და სამართლებრივ გარემოებებს, თუ რა ნაწილში არ განხორციელდა შემოსავლების სამსახურის ბრძანების აღსრულება.\nსაქმეზე არსებული მტკიცებულებების, აუდიტის დეპარტამენტის დასკვნის და შესაბამისად, განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოებების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია\nშემოსავლების სამსახურის 8.06.2023 წლის №12803 ბრძანებით მითითებულ ვადაში ვერ განხორციელდა სათანადო მტკიცებულების წარდგენა, რის გამოც აუდიტის დეპარტამენტმა ავტომობილზე გაწეული ხარჯები განისაზღვრა არაპირდაპირი მეთოდით. კორექტირებული შედეგების გამოცემამდე განხორციელდა მტკიცებულების მოძიება და აუდიტორებთან დაკავშირება მტკიცებულების წარდგენის მიზნით, რაზეც განმარტეს, რომ გადაანგარიშების დასკვნა ატვირთული იყო და ვერ განხორციელდებოდა აღნიშნული მტკიცებულების გათვალისწინება. \nდანართის სახით წარმოდგენილია სადავოდ გამხდარი შესყიდულ ავტომობილზე გაწეული ხარჯის დადასტურების მიზნით ნოტარიულად დადასტურებული ახსნა-განმარტება, რომლითაც დასტურდება კომპანიის მიერ რეალურად გაწეული ხარჯის ოდენობა. უნდა მოხდეს აღნიშნული მტკიცებულების გათვალისწინება და საგადასახადო შემოწმების შედეგების სათანადო კორექტირება.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 97-ე მუხლის პირველი ნაწილის „ბ“ ქვეპუნქტის 1.01.2022 წლამდე მოქმედი რედაქციით, რეზიდენტი საწარმოს (გარდა ამ მუხლის მე-2, მე-8 და მე-9 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის.\nსაგადასახადო კოდექსის 982 მუხლის პირველი ნაწილის „ა“ ქვეპუნქტის თანახმად, ამ მუხლის მიზნებისათვის ხარჯს, რომელიც ეკონომიკურ საქმიანობასთან დაკავშირებული არ არის, მიეკუთვნება ხარჯი, რომელიც დოკუმენტურად დადასტურებული არ არის, თუ ეს ვალდებულება დადგენილია ამ კოდექსის შესაბამისად.\nშემოსავლების სამსახურის 8.06.2023 წლის №12803 ბრძანებით გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს ავტომობილის შესყიდვისთვის გაწეული ხარჯის დაბეგვრის საკითხთან დაკავშირებით საჩივარში მითითებული არგუმენტაციის დოკუმენტურად დადასტურებული მტკიცებულებები. განსაზღვრულ ვადაში მტკიცებულებების წარდგენის შემთხვევაში, აუდიტის დეპარტამენტს დაევალა გადასახადის გადამხდელის მონაწილეობით, დამატებით შეისწავლოს წარდგენილი მტკიცებულებები და სათანადო საფუძვლების არსებობის შემთხვევაში, განახორციელოს დარიცხული თანხების კორექტირება (შემცირება).\nსაბჭო მიუთითებს, რომ შემოსავლების სამსახურის 8.06.2023 წლის №12803 ბრძანების აღსრულების შედეგებზე აუდიტის დეპარტამენტის მიერ დასკვნა შედგენილია 5.07.2023 წელს. გადასახადის გადამხდელი საჩივარში მიუთითებს, რომ ბრძანებით მითითებულ ვადაში ვერ განხორციელდა სათანადო მტკიცებულების წარდგენა და დანართის სახით წარმოდგენილი აქვს სადავოდ გამხდარი შესყიდულ ავტომობილზე გაწეული ხარჯის დადასტურების მიზნით ნოტარიულად დადასტურებული ახსნაგანმარტება, რომლითაც დასტურდება კომპანიის მიერ რეალურად გაწეული ხარჯის ოდენობა. შპს „----“-ს (ს/ნ -----) 30.08.2023 წლის საჩივარი თანდართული მასალებთან ერთად აუდიტის დეპარტამენტს გაეგზავნა 31.08.2023 წლის №87222-03 წერილით.\nსაჩივარზე დართულია ---- -----ის (პ/ნ ------) 13.07.2023 წლის ახსნა-განმარტება, რომელზეც ხელმოწერა დადასტურებულია ნოტარიულად (სანოტარო მოქმედების რეგისტრაციის თარიღი 13.07.2023 წ, სანოტარო მოქმედების რეგისტრაციის ნომერი -------). \nსაბჭო ყურადღებას ამახვილებს საქმის გარემოებებზე, მხარეთა არგუმენტაციაზე და მიიჩნევს, რომ სადავო საკითხი საჭიროებს დამატებით შესწავლას. აუდიტის დეპარტამენტს უნდა დაევალოს მომჩივნის მიერ წარმოდგენილი დოკუმენტის შესწავლა შემოსავლების სამსახურის 8.06.2023 წლის №12803 ბრძანებით მიღებული გადაწყვეტილების შესაბამისად და სათანადო საფუძვლების არსებობის შემთხვევაში მომჩივნის საგადასახადო ვალდებულებების კორექტირება (შემცირება).\n\n\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n\n\n1. საჩივარი დაკმაყოფილდეს ნაწილობრივ;\n2. ნაწილობრივ გაუქმდეს შემოსავლების სამსახურის 16.08.2023 წლის №20222 ბრძანება;\n3. აუდიტის დეპარტამენტს დაევალოს მომჩივნის მიერ წარმოდგენილი დოკუმენტის შესწავლა შემოსავლების სამსახურის 8.06.2023 წლის №12803 ბრძანებით მიღებული გადაწყვეტილების შესაბამისად და სათანადო საფუძვლების არსებობის შემთხვევაში მომჩივნის საგადასახადო ვალდებულებების კორექტირება (შემცირება) და შედეგების ასახვა გადასახადის გადამხდელის პირადი აღრიცხვის ბარათზე;\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდოკუმენტურად დაუდასტურებელი ხარჯები\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n11\n\nდოკუმენტის დათვალიერება\n\ninfohub@rs.ge",
    "title": "Document 08796176-3fc8-4991-b3bb-85f3f7014f0b"
  }
}