{
  "id": "f5d2bf0c-47b3-47f8-a4b1-609684ba400f",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 3969\n23 თებერვალი 2024\nდოკუმენტის #:\n3969\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n23 თებერვალი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაქონლის ან/და სატრანსპორტო საშუალების უკანონო განკარგვა, დაკარგვა ან განადგურება\nჩამოტვირთვა\nგაზიარება\nN 3969\n23 თებერვალი 2024\n\n\nბ რ ძ ა ნ ე ბ ა\n\n\nშპს „----------“ (ს/ნ ----------)\n(მის: ----------)\n2024 წლის 31 იანვრის საჩივრის\nდაკმაყოფილებაზე უარის თქმის თაობაზე\n\n\n\n\nშემოსავლების სამსახურმა დავების განხილვის საბჭოს 2024 წლის 16 თებერვლის სხდომაზე (ოქმი №16) განიხილა შპს „----------“ (ს/ნ ----------) №22113/2/2024 საჩივარი, რომელიც ეხება შემოსავლების სამსახურის საბაჟო დეპარტამენტის 2024 წლის 11 იანვრის №EL238066 საბაჟო სამართალდარღვევის ოქმს და №EL69300/2 (№006-2) საგადასახადო მოთხოვნას.\n\n\nმომჩივნის არგუმენტაცია:\nსაჩივრის ავტორის განმარტებით, 2022 წლის 3 ოქტომბერს შპს „----------“, ----------სა და სააქციო საზოგადოება ---------- საქართველოს ფილიალს (ს/კ ----------) (შემდგომში ,,კონტრაქტორი“) შორის გაფორმებულ იქნა ხელშეკრულება, რომლის საფუძველზეც კონტრაქტორი ვალდებული იყო შპს „----------“ მოეწოდებინა ტვირთი/საქონელი საკუთარი ხარჯითა და რისკით. 2023 წლის 31 დეკემბერს საქართველოს ტერიტორიაზე თურქეთიდან შემოვიდა კონტრაქტორის მიერ გამოგზავნილი საქონელი, რომლის მიმღებ მხარეს წარმოადგენდა შპს „----------“. კონტრაქტორის მიერ გამოგზავნილი სატვირთო მანქანა, შემოსავლების სამსახურის მიერ გამოწერილი სააღრიცხვო მოწმობის საფუძველზე უნდა გამოცხადებულიყო გეზ “----------”-ში, თუმცა, კონტრაქტორის მიერ გამოგზავნილი სატვირთო მანქანა გაემგზავრა შპს „----------“ სამშენებლო ობიექტზე და 2023 წლის 31 დეკემბერს, გვიან ღამით, არასამუშაო დროს განახორციელა ტვირთის დაცლა ისე, რომ შპს „----------“ წინასწარ ინფორმაციაც კი არავის მიუწოდებია, შესაბამისად შპს „----------“ მოკლებული იყო შესაძლებლობას გაეკონტროლებინა საქონელი. 2024 წლის 8 იანვარს შპს „----------“ და ----------მა (კონტრაქტორმა) ერთობლივად მიმართეს შემოსავლების სამსახურს თხოვნით, რათა შემოსავლების სამსახურს გამოეყო თანამშრომელი, რომელიც უზრუნველყოფდა აღნიშნული ტვირთის ადგილზე შემოწმებას და იმოქმედებდა საქართველოს კანონმდებლობით დადგენილი წესის შესაბამისად, თუმცა საქონლის იდენტიფიცირება ვერ მოხერხდა.\nაღნიშნულ ფაქტს შპს „----------“ არ ეთანხმება, ვინაიდან საბაჟო კონტროლს ქვეშ მოქცეული საქონელი, რაც წინასწარ იყო დეკლარირებული და ინვოისში ასახული, სრული მოცულობით იყო განთავსებული სამშენებლო მოედანზე, რაც დასტურდება წარმოდგენილი ფოტოსურათებით და ასევე მიაჩნია, რომ საბაჟო დეპარტამენტის წარმომადგენელს მარტივად შეეძლო საქონლის იდენტიფიცირება და მათი შედარება საბაჟო კონტროლის ქვეშ მოქცეული ინვოისში შესყიდულ საქონელთან. აღნიშნულ ფაქტზე კომპანიის მიმართ გამოცემულ იქნა სადავო ადმინისტრაციული აქტები.\nმომჩივნის მოსაზრებით, საბაჟო დეპარტამენტს უნდა დაედგინა, ჩადენილი იყო თუ არა ადმინისტრაციული სამართალდარღვევა, ბრალეული იყო თუ არა შპს „----------“ მის ჩადენაში, ექვემდებარებოდა თუ არა იგი ადმინისტრაციულ პასუხისმგებლობას. მიაჩნია, რომ საბაჟოს უნდა გამოერკვია სხვა გარემოებანი, რომელთაც მნიშვნელობა ექნებოდათ საქმის სწორად გადაწყვეტისთვის. ფაქტიურად ადმინისტრაციული ორგანოს თანამშრომლის მიერ შესწავლილიც კი არ ყოფილა სათანადოდ, თუ როგორ მოხვდა ტვირთი შპს „----------“ სამშენებლო მოედანზე, ფაქტობრივი გარემოებების სათანადოდ არ გამოკვლევის საფუძველზე დაჯარიმდა მტკვარი ჰესი, რაც მიაჩნია, რომ არის ადმინისტრაციული სამართალდარღვევათა კოდექსის 264-ე მუხლის უხეში დარღვევა. \nაღნიშნულზე მითითებით ითხოვს სადავო ადმინისტრაციული აქტების გაუქმებას.\n\n\nფაქტობრივი გარემოებები:\nსაქმის მასალებითა და საბაჟო დეპარტამენტიდან წარმოდგენილი ინფორმაციის ირკვევა, რომ 2023 წლის 29 დეკემბერს შპს „----------“ (ს/ნ ----------) მიერ №---------- საბაჟო დეკლარაციით თავისუფალ მიმოქცევაში გაშვების პროცედურაში წინასწარ დადეკლარირდა 247758.85 ლარის საბაჟო ღირებულების საქონელი – მეტალოკონსტრუქცია შავი ლითონისგან (პანელები). აღნიშნული საქონელი საქართველოს საბაჟო ტერიტორიაზე შემოტანილ იქნა 2023 წლის 31 დეკემბერს №---------- სატვირთო ავტომობილით საბაჟო გამშვები პუნქტი „----------“ გავლით, სადაც მონაცემთა ავტომატიზებული სისტემა „eCustoms“-ის მიერ №---------- დეკლარაციისთვის შეირჩა „ყვითელი დერეფანი“. გამომდინარე აქედან, სატრანსპორტო საშუალებაზე და მასში განთავსებულ საქონელზე გამოიწერა №---------- აღრიცხვის მოწმობა და დანიშნულების საბაჟო ორგანოდ განისაზღვრა გაფორმების ეკონომიკური ზონა „----------“.\n2024 წლის 8 იანვარს შპს „----------“ (ს/ნ ----------) №---------- განცხადებით ცნობილი გახდა, რომ №---------- საბაჟო დეკლარაციით დეკლარირებული საქონელი საბაჟო კონტროლის ზონაში გამოცხადების ნაცვლად, გამოცხადდა კომპანიის კუთვნილ სამშენებლო ობიექტზე, სადაც საბაჟო ორგანოს თანხმობის გარეშე განხორციელდა საბაჟო ლუქის ახსნა და საქონლის გადმოტვირთვა.\n2024 წლის 11 იანვარს საბაჟო ორგანოს უფლებამოსილმა თანამშრომელმა დაათვალიერა ზემოაღნიშნულ ტერიტორიაზე განთავსებული საქონელი, რის შედეგადაც დეკლარირებული საქონლის იდენტიფიცირება ვერ მოხერხდა.\nვინაიდან შპს „----------“ მხრიდან ადგილი ჰქონდა საბაჟო ზედამხედველობას დაქვემდებარებული საქონლის უკანონო განკარგვის ფაქტს, ---------- გაფორმების განყოფილების უფლებამოსილი პირის მიერ 2024 წლის 11 იანვარს შედგენილ იქნა №EL238066 საბაჟო სამართალდარღვევის ოქმი, რომლითაც შპს „----------“ (ს/ნ ----------) დაეკისრა საქართველოს საბაჟო კოდექსის 172-ე მუხლით გათვალისწინებული პასუხისმგებლობა და სანქციის სახით შეეფარდა ჯარიმა 79 528.64 ლარის (გადასახდელი იმპორტის გადასახდელის თანხის 100 პროცენტი) ოდენობით. ამასთან ერთად, გაუქმდა №---------- (29.12.2023) საბაჟო დეკლარაცია და 2024 წლის 5 იანვარს გამოიცა №EL69300/2 საგადასახადო მოთხოვნა, რომლითაც შპს „----------“ (ს/ნ ----------) იმპორტის გადასახდელის სახით დაერიცხა 79528.64 ლარი (იმპორტის გადასახადი – 29 675 ლარი; დღგ – 49853.64 ლარი).\n\n\nშემოსავლების სამსახურმა მიიჩნია, რომ მომჩივნის მოთხოვნა არ უნდა დაკმაყოფილდეს შემდეგ გარემოებათა გამო:\nსაქართველოს საგადასახადო კოდექსის 302-ე მუხლის მე-6 ნაწილის შესაბამისად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nსაქართველოს საბაჟო კოდექსის მე-6 მუხლის მიხედვით: \nსაბაჟო კონტროლი არის საქართველოს საბაჟო კანონმდებლობის, აგრეთვე საქართველოს საბაჟო ტერიტორიასა და უცხო ქვეყანას შორის გადაადგილებული საქონლის შემოტანის, ტრანზიტის, გადაადგილების, შენახვის, მიზნობრივი დანიშნულებით გამოყენებისა და გატანის, აგრეთვე უცხოური საქონლის და მიზნობრივი დანიშნულებით გამოყენებული საქონლის საქართველოს საბაჟო ტერიტორიაზე განთავსებისა და გადაადგილების მარეგულირებელი სხვა სამართლებრივი აქტების მოთხოვნათა დაცვის უზრუნველსაყოფად საბაჟო ორგანოს მიერ განსახორციელებელი ცალკეული ქმედებები;\nსაბაჟო ზედამხედველობა გულისხმობს საბაჟო ორგანოს მიერ განსახორციელებელ ღონისძიებათა ერთობლიობას, რომლის მიზანია საქონლის მიმართ საქართველოს კანონმდებლობით დადგენილი ვალდებულებების შესრულება; \nვალდებული პირი არის პირი, რომელიც საქართველოს კანონმდებლობის შესაბამისად ვალდებულია შეასრულოს საბაჟო ვალდებულება;\nსაბაჟო ვალდებულება გულისხმობს პირის ვალდებულებას, გადაიხადოს საქართველოს საგადასახადო კოდექსით დადგენილი იმპორტის გადასახადი. \nამავე კოდექსის 70-ე მუხლის მე-2 ნაწილი ადგენს, რომ საქონელი მისი საბაჟო სტატუსის განსაზღვრამდე რჩება საბაჟო ზედამხედველობის ქვეშ და საბაჟო ორგანოს თანხმობის გარეშე მისი საბაჟო ზედამხედველობიდან გატანა ან განკარგვა არ შეიძლება. უცხოური საქონელი მისი საბაჟო სტატუსის შეცვლამდე, საქართველოს საბაჟო ტერიტორიიდან გატანამდე ან განადგურებამდე საბაჟო ზედამხედველობის ქვეშ უნდა დარჩეს.\nამავე საკანონმდებლო აქტის 71-ე მუხლის შესაბამისად, საბაჟო ორგანომ შეიძლება საქართველოს საბაჟო ტერიტორიაზე შემოტანილი საქონლისთვის განსაზღვროს საბაჟო მარშრუტი ან/და დაადგინოს ვადა, რომლის განმავლობაშიც ეს საქონელი საქართველოს საბაჟო ტერიტორიაზე უნდა გადაადგილდეს. ამ შემთხვევაში საბაჟო ზედამხედველობის ქვეშ მყოფი საქონლის საბაჟო ორგანოს მიერ განსაზღვრული საბაჟო მარშრუტითა და დადგენილ ვადაში გადაზიდვის/გადატანის ვალდებულება ამ საქონლის საქართველოს საბაჟო ტერიტორიაზე შემომტან პირს ეკისრება.\nსაქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების შესახებ“ საქართველოს ფინანსთა მინისტრის 2019 წლის 29 აგვისტოს №257 ბრძანებით დამტკიცებული „საბაჟო ზედამხედველობის შესახებ ინსტრუქციის“ (დანართი №3) პირველი მუხლის პირველი პუნქტის შესაბამისად, საბაჟო ზედამხედველობის ქვეშ მოქცეული საქონლის მიმართ შეიძლება განხორციელდეს მხოლოდ საბაჟო ორგანოსთან შეთანხმებული მოქმედებები და ოპერაციები, თუ კანონმდებლობით სხვა რამ არ არის გათვალისწინებული.\nსაქართველოს საბაჟო კოდექსის 163-ე მუხლის პირველი ნაწილის შესაბამისად, საბაჟო სამართალდარღვევა არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც ამ კოდექსით გათვალისწინებულია პასუხისმგებლობა.\nამავე კოდექსის 172-ე მუხლის მიხედვით, საბაჟო პროცედურის/რეექსპორტის პირობების დარღვევა ან სხვა ქმედება, რამაც გამოიწვია საბაჟო ზედამხედველობის ქვეშ მყოფი საქონლის ან/და სატრანსპორტო საშუალების უკანონო განკარგვა, დაკარგვა ან განადგურება, იწვევს დაჯარიმებას იდენტურ/მსგავს საქონელზე ან/და სატრანსპორტო საშუალებაზე გადასახდელი იმპორტის გადასახდელის თანხის 100 პროცენტის ოდენობით.\nამავე საკანონმდებლო აქტის 49-ე მუხლის პირველ ნაწილის „ა“ ქვეპუნქტის შესაბამისად, იმპორტის გადასახადით დასაბეგრ საქონელზე საბაჟო ვალდებულება წარმოიშობა, თუ დაირღვა უცხოური საქონლის საქართველოს საბაჟო ტერიტორიაზე შემოტანასთან, საბაჟო ზედამხედველობიდან გატანასთან, გადაადგილებასთან, გადამუშავებასთან, საბაჟო საწყობში ან თავისუფალ ზონაში შენახვასთან, დროებით შენახვასთან ან განკარგვასთან დაკავშირებული საქართველოს საბაჟო კანონმდებლობა.\nამავე მუხლის მე-3 ნაწილის „ა“ და „ბ“ ქვეპუნქტებით კი დადგენილია, რომ საბაჟო ვალდებულების შესრულებაზე ვალდებული პირის არის:\nა) ნებისმიერი პირი, რომელსაც მოეთხოვებოდა შესაბამისი ვალდებულების შესრულება;\nბ) ნებისმიერი პირი, რომელმაც იცოდა ან რომელსაც გონივრულ ფარგლებში უნდა სცოდნოდა, რომ საბაჟო ვალდებულება შესრულებული არ არის, და რომელიც მოქმედებდა იმ პირის სახელით, რომელსაც მოეთხოვებოდა საბაჟო ვალდებულების შესრულება, ან რომელიც მონაწილეობდა ისეთ ქმედებაში, რომელმაც საბაჟო ვალდებულების შეუსრულებლობა გამოიწვია.\nსაქართველოს საგადასახადო კოდექსის 64-ე მუხლის მე-2 ნაწილის „დ“ ქვეპუნქტის შესაბამისად, საგადასახადო ორგანო ვალდებულია პირს წარუდგინოს საგადასახადო მოთხოვნა, თუ არსებობს პირისათვის იმპორტის გადასახდელის დარიცხვის შესახებ ან/და საბაჟო სანქციის შეფარდების შესახებ საბაჟო ორგანოს გადაწყვეტილება ან საბაჟო სამართალდარღვევის ოქმი.\nდადგენილია, რომ მომჩივანი არის ის ვალდებული პირი, რომელიც საქართველოს კანონმდებლობის შესაბამისად ვალდებულია შეასრულოს საბაჟო ვალდებულება. ამასთან, იგი არის პირი, რომელმაც იცოდა ან რომელსაც გონივრულ ფარგლებში უნდა სცოდნოდა, რომ საბაჟო ვალდებულება შესრულებული არ არის.\nდადგენილია ასევე, რომ მოცემულ შემთხვევაში ადგილი აქვს საბაჟო პროცედურის პირობების დარღვევას და ისეთ ქმედებას, რამაც გამოიწვია საბაჟო ზედამხედველობის ქვეშ მყოფი საქონლის უკანონო განკარგვა, რაც წარმოადგენს პირის მართლსაწინააღმდეგო ქმედებას (მოქმედება ან უმოქმედობა), რომლის ჩადენისთვისაც ამ საქართველოს საბაჟო კოდექსით გათვალისწინებულია პასუხისმგებლობა. ამდენად, მომჩივნისთვის სადავო საბაჟო სამართალდარღვევის ოქმით საქართველოს საბაჟო კოდექსის 172-ე მუხლის შესაბამისად დაკისრებული პასუხისმგებლობა მართლზომიერია.\nასეთ შემთხვევაში, საბაჟო დეპარტამენტი აფიქსირებს საბაჟო სამართალდარღვევას და ვალდებულ პირს წარუდგენს საგადასახადო მოთხოვნას დარიცხული გადასახადის (გადასახდელის) თანხაზე. შესაბამისად, წარმოშობილი ვალდებულების სადავო საგადასახადო მოთხოვნით დარიცხვაც მართლზომიერად უნდა ჩაითვალოს.\nრაც შეეხება მომჩივნის არგუმენტს, რომ საბაჟო დეპარტამენტის წარმომადგენელს მარტივად შეეძლო საქონლის იდენტიფიცირება, შემოსავლების სამსახური მიუთითებს, რომ ტერმინი „იდენტურობა“ ნიშნავს „ერთსა და იგივეს“. საბაჟო ორგანოს უფლებამოსილი თანამშრომლის მიერ დეკლარირებული საქონლის (მეტალოკონსტრუქცია შავი ლითონისგან (პანელები)) იგივეობა კომპანიის კუთვნილ სამშენებლო ობიექტზე არსებულ საქონელთან ვერ მოხერხდა. სამშენებლო ობიექტზე არსებული საქონლის დეკლარირებულ საქონელთან იდენტურობა მხოლოდ მოცულობით (როგორც მომჩივანი მიუთითებს) არ ხდება. საქონლის იდენტურობა უნდა დასტურდებოდეს მაიდენტიფიცირებელი ნიშნებით, რასაც მოცემულ შემთხვევაში ადგილი არ ჰონდა.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ სადავო ადმინისტრაციული აქტები და დაკისრებული პასუხისმგებლობა შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრის დაკმაყოფილების საფუძველი.\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ:\n\n\n1. შპს „----------ს“ (ს/ნ ----------) საჩივარი არ დაკმაყოფილდეს;\n2. ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვახტანგ გორგასლის ქ. №16) ან თბილისის საქალაქო სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესით, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n15\n\nდოკუმენტის დათვალიერება\n\ninfohub@rs.ge",
    "title": "Document f5d2bf0c-47b3-47f8-a4b1-609684ba400f"
  }
}