{
  "id": "9ff094e2-dad9-465a-ad22-2796d4272f30",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18436/2/2022\n30 მარტი 2023\nდოკუმენტის #:\n18436/2/2022\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n09 თებერვალი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nდამატებით გამოყენებული კანონმდებლობა:\n„გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის N996 ბრძანებით დამტკიცებული ინსტრუქცია\nსაკანონმდებლო ნორმა:\nსაგადასახადო დეკლარაციაში/გაანგარიშებაში გადასახადის შემცირება, შემოსავლებისა და ხარჯების აღრიცხვის პრინციპები, გადახდის წყაროსთან გადასახადის დაკავების წესი, საგადასახადო დავალიანების გადახდევინების უზრუნველყოფა საგადასახადო ორგანოს მიერ, საგადასახადო გირავნობა/იპოთეკა\nჩამოტვირთვა\nგაზიარება\n№18436/2/2022\n9.02.2023\n\n\n\n\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: „----------“ (პ/ნ -----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 9.02.2023 წელს განიხილა და მიიღო გადაწყვეტილება -------------ის 8.12.2022 წელს რეგისტრირებულ საჩივარზე (რეგისტრაციის №18436/2/2022).\n\n\nდავის საგანი:\n1. კომერციული ფართის იჯარის შედეგად მიღებული წლიური შემოსავლის დეკლარირების სისწორე;\n2. საგადასახადო გირავნობა/იპოთეკა.\n\n\nგასაჩივრებული გადაწყვეტილება: \n1. აუდიტის დეპარტამენტის 19.07.2022 წლის №001-132 საგადასახადო მოთხოვნა;\n2. ვალის მართვის დეპარტამენტის 20.07.2022 წლის №001-18934 გირავნობა/იპოთეკის წარმოშობის შესახებ შეტყობინება;\n3. შემოსავლების სამსახურის 22.11.2022 წლის №29186 ბრძანება.\n\n\nდარიცხული თანხა: 17 100 ლარი.\nმათ შორის:\nსაშემოსავლო გადასახადი - 11 400\nჯარიმა - 5 700\n\n\nპროცედურული გარემოებები\nაუდიტის დეპარტამენტის 7.07.2022 წლის შემოწმების აქტით შემოწმებულია მომჩივნის საქმიანობის 1.01.2020 წლიდან 1.01.2021 წლამდე საანგარიშო პერიოდი. შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 19.07.2022 წლის №001- 132 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 22.11.2022 წლის №29186 ბრძანებით საჩივარი დაკმაყოფილდა ნაწილობრივ:\n- მომჩივანი საგადასახადო კოდექსის 269-ე მუხლის მე-7 ნაწილის საფუძველზე გათავისუფლდა აუდიტის დეპარტამენტის 19.07.2022 წლის №001-132 საგადასახადო მოთხოვნით განსაზღვრული ჯარიმისგან;\n- ვალის მართვის დეპარტამენტს დაევალა, ამ ბრძანების სარეზოლუციო ნაწილის მე-2 პუნქტის შესრულების შედეგების გათვალისწინებით, განეხორციელებინა საგადასახადო დავალიანების გადახდევინების უზრუნველყოფის ღონისძიებები;\n- დანარჩენ ნაწილში საჩივარი არ დაკმაყოფილდა. შემოსავლების სამსახურის 22.11.2022 წლის №29186 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები: \n1. კომერციული ფართის იჯარის შედეგად მიღებული წლიური შემოსავლის დეკლარირების სისწორე \nფაქტების აღწერა/დარიცხვის საფუძვლები\nშემოწმების შედეგად გაირკვა, რომ გადასახადის გადამხდელს 2020 წლის საანგარიშო პერიოდის წლიურ საშემოსავლო გადასახადის დეკლარაციაში გრაფა №42-ში „გადახდის წყაროსთან დაკავებული საშემოსავლო გადასახადი, რომელიც ექვემდებარება ჩათვლას\" დეკლარირებული აქვს 11 400 ლარის ოდენობით ჩათვლა. გადამხდელის განმარტებით, მოხდა ტექნიკური ხარვეზი და არასწორად აქვს 2020 წლის წლიური საშემოსავლო გადასახადის დაზუსტებულ დეკლარაციაში გრაფა №42-ში 11 400 ლარით გადახდის წყაროსთან დაკავებული საშემოსავლო გადასახადი შემცირებული. აღნიშნულის გათვალისწინებით, „გადასახადების ადმინისტრირების შესახებ“ საქართველოს ფინანსთა მინისტრის 31.12.2010 წლის №996 ბრძანებით დამტკიცებული ინსტრუქციის 33-ე მუხლის მე-5 პუნქტის „ს“ ქვეპუნქტის მიხედვით, მოხდა ჩათვლილი საშემოსავლო გადასახადის კორექტირება/შემცირება. გადასახადის გადამხდელს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად. \n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 136-ე მუხლის მე-3 ნაწილზე, „გადასახადების ადმინისტრირების შესახებ“ საქართველოს ფინანსთა მინისტრის 31.12.2010 წლის №996 ბრძანებით დამტკიცებული ინსტრუქციის 33-ე მუხლის მე-5 პუნქტის „ს“ ქვეპუნქტზე, 154-ე მუხლის პირველ ნაწილზე, 43-ე მუხლის მე-4 ნაწილზე, ფაქტობრივ გარემოებებზე და მიაჩნია, რომ საგადასახადო ორგანოს მიერ საგადასახადო ვალდებულებები განსაზღვრულია საგადასახადო კანონმდებლობის შესაბამისად და არ არსებობს აღნიშნულ ნაწილში საჩივრის დაკმაყოფილების სამართლებრივი საფუძველი.\n\n\nმომჩივნის არგუმენტაცია\n19.03.2022 წელს --------------ემ შეავსო ფიზიკური პირის - -----------ის 2020 წლის საშემოსავლო გადასახადის წლიური დეკლარაცია (დაზუსტებული), ქ. ---------ში ------- №--ში მდებარე კომერციული ფართის 2020 წელს იჯარით გაცემის შედეგად მიღებული წლიური შემოსავლის საფუძველზე. დეკლარაციის შევსებისას მე-15 გრაფაში ჩაწერა წლის განმავლობაში საიჯარო ხელშეკრულებით განსაზღვრული წლიური იჯარის თანხის ოდენობა (იჯარის ხელშეკრულება გაფორმებულია შპს „----------“-თან (ს/ნ --------) (ხელშ. 1.11.2020), ვინაიდან და რადგანაც საგადასახადო კოდექსის ფართის იჯარით გაცემის შედეგად საშემოსავლო გადასახადის ვალდებულება ეკისრება მოიჯარეს, მიზანშეწონილად ჩათვალა, რომ უკვე გადახდილი საშემოსავლო გადასახადის ოდენობა უნდა ჩაეწერა 42-ე გრაფაში ( გადახდის წყაროსთან დაკავებული საშემოსავლო გადასახადი, რომელიც ექვემდებარება ჩათვლას), აღნიშნული ქმედებით საშემოსავლო გადასახადი ზედმეტობით აისახა გადამხდელის ბარათზე. ბარათზე ასახული ზედმეტობის შესახებ არც მან და არც --------------მა არაფერი იცოდა, სანამ შემოსავლების სამსახურიდან არ განხორციელდა ზარი კამერალური შემოწმების თაობაზე. ბარათზე ასახული თანხაც არ ყოფილა ------------ის მიერ გამოყენებული. უფრო მეტიც, ის რომ შეცდომას ჰქონდა ადგილი, ადასტურებს ასევე ის გარემოება, რომ დეკლარაციის 45-ე გრაფაშიც იგივე თანხა - 11 400 ლარი მიუთითა და შესაბამისად ივარაუდა, რომ სალდირებულად უნდა ასახულიყო ნული.\nდეკლარაციის შევსების დროს დაშვებული შეცდომა განპირობებულია არაპროფესიონალიზმით. მომჩივანი არ ეთანხმება ძირითადი გადასახადის დარიცხვას, ვინაიდან გადასახადის დაკავებას წყაროსთან ახორციელებს დამქირავებელი, თანახმად საგადასახადო კოდექსის 154-ე მუხლისა და იხდის მას სახელმწიფო ბიუჯეტში, რაც კამერალური შემოწმების დროს შესწავლილი არ ყოფილა. შემოწმებას არ მოუთხოვია იჯარის ხელშეკრულება და საშემოსავლოს გადახდის დამადასტურებელი დოკუმენტები, რაც უტყუარად დაადასტურებდა, რომ იჯარის ხელშეკრულების საფუძველზე მიღებული სარგებელი დაბეგრილია და გადახდილი, რაც ასევე უნდა ჩანდეს დამქირავებლის დეკლარაციებში. გადასახადის დარიცხვით გამოდის, რომ ადგილი აქვს ორმაგ დაბეგვრას, რაც კანონსაწინააღმდეგოა. შესაბამისად, საგადასახადო მოთხოვნა ბათილია საქართველოს ზოგადი ადმინისტრაციული კოდექსის 601 მუხლის თანახმად. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\n„გადასახადების ადმინისტრირების შესახებ“ საქართველოს ფინანსთა მინისტრის 31.12.2010 წლის №996 ბრძანებით დამტკიცებული ინსტრუქციის 33-ე მუხლის მე-5 პუნქტის „ს“ ქვეპუნქტის მიხედვით, საშემოსავლო გადასახადის წლიური დეკლარაციის 42-ე უჯრაში შეიტანება საგადასახადო კოდექსის 154-ე მუხლის პირველი ნაწილის მიხედვით, საქართველოში გადახდის წყაროსთან დაკავებული და ბიუჯეტში გადახდილი გადასახადის თანხა, ან სხვა შემთხვევაში ამ პირის მიერ ბიუჯეტში გადახდილია საშემოსავლო გადასახადის თანხა, თუ დეკლარაცია ივსება საგადასახადო კოდექსის 153-ე მუხლის მე-4, ასევე 132-ე მუხლის მე-3 და 134-ე მუხლის მე-3 ნაწილების შესაბამისად, გადასახადის გადაანგარიშების ან დაბრუნების მოთხოვნით. ამასთან, გათვალისწინებული უნდა იქნეს, რომ დეკლარაციის 42-ე უჯრაში აისახება გადახდის წყაროსთან დაკავებული ის გადასახადები, რომელზეც არსებობს გადახდის დამადასტურებელი საბუთი.\nსაგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nდადგენილია, რომ გადასახადის გადამხდელს 2020 წლის წლიური საშემოსავლო გადასახადის დაზუსტებულ დეკლარაციაში არასწორად აქვს გრაფა №42-ში 11 400 ლარის ოდენობით გადახდის წყაროსთან დაკავებული საშემოსავლო გადასახადი შემცირებული. \nსაბჭო მიიჩნევს, რომ საგადასახადო შემოწმების შედეგად მართლზომიერად განხორციელდა გადასახადის გადამხდელის მიერ ჩათვლილი საშემოსავლო გადასახადის შემცირება. ამდენად, საგადასახადო ორგანოს მიერ მომჩივნის საგადასახადო ვალდებულებები განსაზღვრულია საგადასახადო კანონმდებლობის შესაბამისად და არ არსებობს აღნიშნულ ნაწილში საჩივრის დაკმაყოფილების სამართლებრივი საფუძველი.\n\n\n2. საგადასახადო გირავნობა/იპოთეკა \nფაქტების აღწერა/დარიცხვის საფუძვლები \nშემოსავლების სამსახურის გადასახადების ადმინისტრირების საინფორმაციო სისტემის მონაცემებით, ფ/პ ----------ს (პ/ნ ---------) 20.07.2022 წლის მდგომარეობით ერიცხებოდა არაღიარებული საგადასახადო დავალიანება 17 100 ლარი, ხოლო ზედმეტობა 11 924,13 ლარი. აღნიშნულიდან გამომდინარე, საგადასახადო კოდექსის 239-ე მუხლის თანახმად, 20.07.2022 წლის №001-18934 შეტყობინების საფუძველზე, გადამხდელის მთელ ქონებაზე გავრცელდა საგადასახადო გირავნობის/იპოთეკის უფლება.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის მე-8 მუხლის 23-ე ნაწილზე, 238- ე მუხლის პირველი ნაწილის „ა“ ქვეპუნქტზე, 239-ე მუხლის პირველ ნაწილზე, 238-ე მუხლის მე-6 ნაწილზე, ფაქტობრივ გარემოებებზე და მიაჩნია, რომ საჩივარი საგადასახადო გირავნობის/იპოთეკის უფლების წარმოშობის შესახებ ვალის მართვის დეპარტამენტის 20.07.2022 წლის №001-18934 შეტყობინების ნაწილში უნდა დაკმაყოფილდეს ნაწილობრივ, კერძოდ, დაევალოს შემოსავლების სამსახურის ვალის მართვის დეპარტამენტს, მე-2 სადავო საკითხის შესრულების შედეგების გათვალისწინებით განახორციელოს საგადასახადო დავალიანების გადახდევინების უზრუნველყოფის ღონისძიებები.\n\n\nმომჩივნის არგუმენტაცია \nმომჩივანი ამ ნაწილში არგუმენტებს არ წარმოადგენს.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის მე-8 მუხლის 23-ე ნაწილის თანახმად, საგადასახადო დავალიანება არის გადასახადის გადამხდელის მიერ დადგენილ ვადაში გადაუხდელი გადასახადების ან/და სანქციების (მათ შორის, საბაჟო სანქციის) თანხასა და ზედმეტად გადახდილი გადასახადების ან/და სანქციების (მათ შორის, საბაჟო სანქციის) თანხას შორის სხვაობა.\nსაგადასახადო კოდექსის 238-ე მუხლის პირველი ნაწილის „ა“ ქვეპუნქტის თანახმად, საგადასახადო ორგანოს უფლება აქვს, საგადასახადო დავალიანების გადახდევინების უზრუნველსაყოფად განახორციელოს საგადასახადო გირავნობა/იპოთეკა.\nამავე მუხლის მე-2 ნაწილის თანახმად, საგადასახადო დავალიანების გადახდევინების უზრუნველყოფის ღონისძიებების განხორციელების რიგითობას ირჩევს საგადასახადო ორგანო, თუ ამ კოდექსით სხვა რამ არ არის დადგენილი.\nსაგადასახადო კოდექსის 239-ე მუხლის პირველი ნაწილის შესაბამისად, საგადასახადო გირავნობა/იპოთეკა არის სახელმწიფოს უფლება, საგადასახადო დავალიანების გადახდევინება უზრუნველყოს გადასახადის გადამხდელის, სხვა ვალდებული პირის ქონებიდან. ამავე მუხლის მე-2 ნაწილის თანახმად, საგადასახადო გირავნობის/იპოთეკის რეგისტრაციის უფლება წარმოიშობა საგადასახადო დავალიანების წარმოშობასთან ერთად და მარეგისტრირებელ ორგანოში რეგისტრაციის მომენტიდან და ვრცელდება საგადასახადო დავალიანების ფარგლებში, პირის საკუთრებაში არსებულ ან/და მის ბალანსზე რიცხულ ქონებაზე (გარდა ლიზინგით მიღებულისა), საგადასახადო დავალიანების წარმოქმნის შემდეგ შეძენილი ქონების ჩათვლით.\nზემოაღნიშნული სამართლებრივი ნორმებიდან და ფაქტობრივი გარემოებებიდან გამომდინარე, საბჭოს მიიჩნია, შემოსავლების სამსახურის 22.11.2022 წლის №29186 ბრძანება საგადასახადო გირავნობის/იპოთეკის უფლების წარმოშობის შესახებ ვალის მართვის დეპარტამენტის 20.07.2022 წლის №001-18934 შეტყობინების ნაწილში კანონშესაბამისია და არ არსებობს მისი გაუქმების სამართლებრივი საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\n\n\nჩამოტვირთვა\nგაზიარება\nთეგები:\nუზრუნველყოფის ღონისძიებები\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n48\n\nდოკუმენტის დათვალიერება\n\ninfohub@rs.ge",
    "title": "Document 9ff094e2-dad9-465a-ad22-2796d4272f30"
  }
}