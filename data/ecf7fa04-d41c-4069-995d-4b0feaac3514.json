{
  "id": "ecf7fa04-d41c-4069-995d-4b0feaac3514",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №82115/1/2023\n27 ოქტომბერი 2023\nდოკუმენტის #:\n82115/1/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n26 ოქტომბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№82115/1/2023\n26 ოქტომბერი 2023\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „-------“ (ს/ნ -------) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 6.10.2023 წელს განიხილა და მიიღო გადაწყვეტილება შპს ------- 10.07.2023 წელს რეგისტრირებულ საჩივარზე (რეგისტრაციის №82115/1/2023). \n\n\nდავის საგანი:\nმცირე ბიზნესის სტატუსის მქონე პირებისგან მიღებული მომსახურებისათვის გადახდილი თანხების ხელფასად კვალიფიკაცია და განსაზღვრული საგადასახადო ვალდებულება.\n\n\nგასაჩივრებული გადაწყვეტილება: \n1. აუდიტის დეპარტამენტის 15.05.2023 წლის №006-184 საგადასახადო მოთხოვნა;\n2. შემოსავლების სამსახურის 21.06.2023 წლის №14346 ბრძანება. \n\n\nდარიცხული თანხა: 418 081 ლარი.\nმათ შორის:\nსაშემოსავლო გადასახადი - 201 353 \nჯარიმა - 95 053 \nსაურავი - 121 675\n\n\nფაქტების აღწერა/დარიცხვის საფუძვლები \nგადასახადის გადამხდელის საქმიანობაა ბეტონის წარმოება-რეალიზაცია, ამასთან ახორციელებს სამშენებლო საქმიანობას, მონაწილეობას იღებს სახელმწიფო ტენდერებში. შესამოწმებელ პერიოდში გადასახადის გადამხდელის საქმიანობაა გზების მშენებლობა და სხვა ანალოგიური მომსახურება.\nშემოსავლების სამსახურის აუდიტის დეპარტამენტის მიერ ჩატარდა მომჩივნის საქმიანობის 1.01.2019 წლიდან 1.12.2022 წლამდე პერიოდის კამერალური თემატური საგადასახადო შემოწმება, მცირე ბიზნესის სტატუსის მქონე ფიზიკურ პირებზე გადახდილი თანხების კვალიფიკაციის სისწორის დადგენის მიზნით. საგადასახადო შემოწმების შედეგები აისახა 2023 წლის 27 აპრილის საგადასახადო შემოწმების აქტში, რომლის მიხედვით სადავო დარიცხვა განპირობებულია შემდეგი გარემოებით:\nშესამოწმებელ პერიოდში კომპანიას უფიქსირდება სხვადასხვა მომსახურების შეძენა, მათ შორის, მცირე ბიზნესის სტატუსის მქონე ფიზიკური პირებისგან. შემოწმების მიერ შესწავლილ იქნა კომპანიის მიერ მცირე ბიზნესის სტატუსის მქონე პირებზე მომსახურების სანაცვლოდ ანაზღაურებული თანხების დაბეგვრის მართლზომიერების და კანონმდებლობასთან შესაბამისობის საკითხი და დადგინდა, რომ გადახდილი თანხების დიდი ნაწილი არ არის დაბეგრილი გადახდის წყაროსთან და კომპანიის მიერ განხილულია, როგორც მომსახურების შეძენა. საგადასახადო კოდექსის 73-ე მუხლის მე-9 ნაწილის „ბ“ ქვეპუნქტის გათვალისწინებით, მცირე ბიზნესის სტატუსის მქონე ფიზიკურ პირებზე გადახდილი თანხები დაკვალიფიცირდა ხელფასის სახით განაცემად. გადასახადის გადამხდელს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის თანახმად.\nშემოწმების აქტის საფუძველზე გამოიცა აუდიტის დეპარტამენტის 2023 წლის 15 მაისის №10765 ბრძანება და №006-184 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 21.06.2023 წლის №14346 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 73-ე მუხლის მე-9 ნაწილის „ბ“ ქვეპუნქტზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე, მე-2 ნაწილზე და ამავე მუხლის მე-3 ნაწილის „ა“ ქვეპუნქტზე, 43-ე მუხლის მე-4 ნაწილზე, შემოწმებით დადგენილ ფაქტობრივ გარემოებაზე, აღნიშნავს, რომ 2015 წლის 2 აპრილიდან 2018 წლის 23 თებერვლამდე საანგარიშო პერიოდზე ჩატარებულ საგადასახადო შემოწმების შედეგებთან დაკავშირებით წარმოებულ საგადასახადო დავის პროცესში ერთ-ერთ სადავო საკითხს, ასევე წარმოადგენდა მცირე მეწარმის სტატუსის მქონე ფიზიკურ პირებზე კომპანიის მიერ გადახდილი თანხების ხელფასის სახით განაცემად კვალიფიკაცია. საქართველოს ფინანსთა სამინისტროს სისტემაში საგადასახადო დავის ფარგლებში მიღებული გადაწყვეტილებების შესაბამისად, საკითხის შესწავლის შედეგად დადგინდა, რომ მცირე ბიზნესის სტატუსის მქონე პირების მიერ შპს ------- მომსახურების გაწევისას გამოყენებული ძირითადი საშუალებები და სასაქონლო-მატერიალური მარაგები წარმოადგენდა დამკვეთის (შპს -------) საკუთრებას, ამასთან, აღნიშნული პირები შესამოწმებელ პერიოდში მომსახურებას უწევდნენ მხოლოდ შპს -------. განსახილველ სადავო საკითხთან დაკავშირებით, საქართველოს ფინანსთა სამინისტროს სისტემაში საგადასახადო დავა დასრულებულია, კომპანიის საჩივარი არ დაკმაყოფილდა და დღეის მდგომარეობით, დავა მიმდინარეობს სასამართლოში.\nშემოსავლების სამსახურმა მიიჩნია, რომ შემოწმების მიერ საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, ხოლო წარმოდგენილი საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nკომპანია თავისი საქმიანობის ფარგლებში იყენებს როგორც შრომითი კონტრაქტით დასაქმებული პირებს, ასევე ყავს ქვეკონტრაქტორები სხვადასხვა კომპანიები და მეწარმე ფიზიკური პირები, რომლებიც კომპანიას უსრულებენ მომსახურების ხელშეკრულებით განსაზღვრულ სამუშაოს (სატრანსპორტო, საექსპერტო, სამშენებლო). საგადასახადო ორგანომ გაუგებარი მიზეზით, მომსახურების ხელშეკრულებით გაწეულ მომსახურებას შეუცვალა კვალიფიკაცია, ფორმა-შინაარსის შეუსაბამობის მოტივით და დაბეგრა გადახდის წყაროსთან, როგორც შრომითი კონტრაქტით კომპანიაში დასაქმებული პირებისთვის განაცემი, საშემოსავლო გადახდის 20% განაკვეთით.\nშემოსავლების სამსახურის 21.06.2023 წლის №14346 ბრძანებაში აღნიშნულია, რომ „მცირე მეწარმეებად რეგისტრირებული პირების მიერ გაწეული მომსახურებისას გამოყენებული ძირითადი საშუალებები და მატერიალური მარაგები წარმოადგენენ დამკვეთის საკუთრებას, ამასთან ისინი შესამოწმებელ პერიოდში მხოლოდ შპს ------- უწევდნენ მომსახურებას“. \nმითითებულ ბრძანებაში აღნიშნული გარემოებები ერთის მხრივ არ შეესაბამება სიმართლეს, რამდენადაც ჩვენთვის ცნობილია, მცირე მეწარმეების უდიდეს ნაწილს სხვა კომპანიებთანაც უმუშავიათ და მხოლოდ კომპანიაში არ ყოფილან სახელშეკრულებო ურთიერთობაში.\nრაც შეეხება სახარჯი მასალების საკითხს, განმარტავს, რომ მძღოლები, რომლებიც ახორციელებდნენ ბეტონის გადაზიდვის მომსახურებას, ემსახურებოდნენ თავისი ავტომანქანებით, ხოლო სამშენებლო სამუშაოებზე დასაქმებული პირები, რომლებიც ახორციელებდნენ ბეტონის მოჭიმვის სამუშაოებს, ასევე თავისი ინვენტარი ჰქონდათ. ამდენად, კომპანიის კუთვნილი არანაირი სახარჯი მასალა, თუ ძირითადი საშუალება გამოყენებული არ ყოფილა.\nაუდიტის დეპარტამენტი მხოლოდ ზოგადი განმარტებით შემოიფარგლა და არ დაუსაბუთებია, თუ რა ინფორმაცია მიიღო მცირე მეწარმეებისგან საგადასახადო ორგანომ და რამდენად იძლეოდა მათ მიერ მიწოდებული ინფორმაცია დარიცხული საშემოსავლო გადასახადის უცვლელად დატოვების საფუძველს, ასევე არ არის დასაბუთებული შემოსავლების სამსახურის ერთიან ელექტრონულ ბაზაში არსებული კონკრეტულად რა მონაცემი რა შემხებლობაში იყო დარიცხვასთან და რამდენად იყო დარიცხვის უცვლელად დატოვებისთვის საკმარისი ფაქტობრივი, თუ სამართლებრივი საფუძველი.\nრაც შეეხება სახარჯ მასალებს, აუდიტის დეპარტამენტი აქაც მხოლოდ ზოგადი განმარტებით შემოიფარგლება და არ უთითებს, რომელი ძირითადი საშუალება ან სახარჯი მასალა იქნა გამოყენებული კომპანიის კონტრაქტორების მიერ.\nგანმარტავს, რომ ადგილი არ ჰქონია კომპანიის კუთვნილი არც ძირითადი საშუალებების და არც სახარჯი მასალების გამოყენებას.\nიმ პირობებში, როდესაც ერთის მხრივ საგადასახადო ორგანომ კომპანიის კონტრაქტორები დაარეგისტრირა მცირე მეწარმეებად, გასცა მათზე საანგარიშსწორებო დოკუმენტი ჩეკთან გათანაბრებული დოკუმენტი, რომლებსაც ისინი იყენებდნენ კომპანიასთან ანგარიშსწორებისას, მიიღო მათ მიერ წარდგენილი დეკლარაციები და გადახდილი გადასახადები, ხოლო მეორეს მხრივ, უკვე დაბეგრილი სამეურნეო ოპერაცია ხელახლა დაბეგრა გადახდის წყაროსთან, წარმოადგენს კანონის უხეშ დარღვევას და მეწარმის მიმართ განხორციელებულ სადამსჯელო ღონისძიებას.\nსადავო დარიცხვის შემდგომ კომპანიამ შესაძლოა ვეღარ მიიღოს მონაწილეობა ტენდერებში, რადგან მას ადევს საგადასახადო გირავნობა-იპოთეკა. აღნიშნულის გამო, კომპანია ჩავარდება მძიმე მდგომარეობაში, ვეღარ მიიღებს სათანადო შემოსავლებს, შესაბამისად მიადგება გამოუსწორებელი ზიანი, როგორც მეწარმეს, ასევე სახელმწიფო ბიუჯეტს.\nსაგადასახადო კოდექსის 154-ე მუხლის და ამავე კოდექსის 101-ე მუხლის ერთმნიშვნელოვნად ადგენს, რომ ფიზიკური პირი, რომელიც ამავე დროს არის მეწარმე, არის საგადასახადო აგენტი და მასვე ევალება გადასახადის დაკავება და ბიუჯეტში მიმართვა.\nმიუთითებს საქართველოს ზოგადი ადმინისტრაციული კოდექსის 96-ე მუხლზე და აღნიშნავს, რომ საგადასახადო ორგანო მიუხედავად იმისა, რომ უთითებს, თითქოს შესწავლილი იქნა საკითხები მოცემულ დავასთან დაკავშირებით, მითითება ატარებს მხოლოდ ფორმალურ ხასიათს.\nამდენად, ადმინისტრაციული ორგანოს მხრიდან დარღვეულია ზოგადი ადმინისტრაციული კოდექსის 96-ე მუხლი, რაც თავის მხრივ განაპირობებს გამოცემული აქტების მოხვედრას, ამავე კოდექსის 601 პრიმა მუხლის რეგულირების სფეროში, რომლითაც მოწესრიგებულია ადმინისტრაციული აქტის ბათილობის საფუძვლები.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, კერძოდ, პირი, რომელიც დაქირავებულს უხდის ხელფასს.\nამავე მუხლის მე-2 ნაწილის თანახმად, გადახდის წყაროსთან გადასახადის დაკავებისას:\nა) გადასახადის დაკავებისა და ბიუჯეტში მისი გადარიცხვისათვის პასუხისმგებლობა ეკისრება შემოსავლის გადამხდელს;\nბ) გადასახადის თანხის დაუკავებლობის შემთხვევაში შემოსავლის გადამხდელი ვალდებულია ბიუჯეტში შეიტანოს დაუკავებელი გადასახადის თანხა ფაქტობრივად გადახდილი ანაზღაურების შესაბამისად და მასთან დაკავშირებული სანქციები.\nამავე მუხლის მე-3 ნაწილის „ა“ ქვეპუნქტის თანახმად, პირი, რომელიც ამ მუხლის პირველი ნაწილის თანახმად გადახდის წყაროსთან აკავებს გადასახადს, ვალდებულია ბიუჯეტში გადარიცხოს გადასახადი პირისათვის თანხის გადახდისთანავე, ხოლო განაცემის არაფულადი ფორმით განხორციელების შემთხვევაში – შესაბამისი თვის ბოლო რიცხვში.\nშემოწმებით დადგინდა, რომ კომპანიას უფიქსირდება მცირე ბიზნესის სტატუსის მქონე ფიზიკური პირებისათვის გადახდილი თანხები და არ არის დაბეგრილი გადახდის წყაროსთან, აღნიშნული კომპანიის მიერ განხილულია, როგორც მომსახურების შეძენა. შემოწმებით, ფაქტობრივი გარემოებების, ოპერაციის ფორმისა და შინაარსის გათვალისწინებით, აღნიშნული თანხები განხილულ იქნა ხელფასის სახით განაცემად და დაიბეგრა გადახდის წყაროსთან შესაბამისი განაკვეთით.\nმომჩივანი არ ეთანხმება შემოწმებით განხორციელებულ დარიცხვას, მაგრამ არ წარმოადგენს მტკიცებულებებს, რაც მის არგუმენტებს გაამყარებდა, შეცვლიდა დადგენილ გარემოებებს და დარიცხული თანხების კორექტირების საფუძველი შესაძლებელია გამხდარიყო.\nსაქმესთან არსებული მასალების და ფაქტობრივი გარემოებების გათვალისწინებით, საბჭო მიიჩნევს, რომ გადასახადის გადამხდელის საგადასახადო ვალდებულებები განსაზღვრულია კანონშესაბამისად. ამდენად, შემოსავლების სამსახურს სადავო გადაწყვეტილება მართლზომიერია, არ არსებობს მისი გაუქმების და მომჩივნის მოთხოვნის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n23\n\nდოკუმენტის დათვალიერება\n\ninfohub@rs.ge",
    "title": "Document ecf7fa04-d41c-4069-995d-4b0feaac3514"
  }
}