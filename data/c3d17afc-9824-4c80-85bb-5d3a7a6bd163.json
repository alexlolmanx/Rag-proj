{
  "id": "c3d17afc-9824-4c80-85bb-5d3a7a6bd163",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19857/2/2023\n26 სექტემბერი 2023\nდოკუმენტის #:\n19857/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n21 სექტემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, დღგ-ისგან ჩათვლის უფლებით გათავისუფლება, დღგ-ისათვის გათვალისწინებული მოთხოვნების დარღვევა\nჩამოტვირთვა\nგაზიარება\n№19857/2/2023\n21 სექტემბერი 2023\n\n\nგ ა დ ა წ ყ ვ ე ტ ი ლ ე ბ ა \n\n\nმომჩივანი: შპს „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 14.09.2023 წელს განიხილა და მიიღო გადაწყვეტილება შპს „----------“ 2.06.2023 წელს რეგისტრირებულ საჩივარზე (რეგისტრაციის №19857/2/2023).\n\n\nდავის საგანი:\nკომპანიის მიერ რეალიზებული „აკუმულატორის ჯართის“ განხილვა დღგ-ის 18%-ით დასაბეგრ ბრუნვად და დღგ-ის სავალდებულო რეგისტრაციის თარიღის განსაზღვრა.\n\n\nგასაჩივრებული გადაწყვეტილება:\n1. აუდიტის დეპარტამენტის 8.06.2021 წლის №045-7 საგადასახადო მოთხოვნა;\n2. შემოსავლების სამსახურის 15.05.2023 წლის №10732 ბრძანება. \n\n\nდარიცხული თანხა: 599 136 ლარი.\nმათ შორის:\nგადასახადი - 307 084\nდღგ - 14 906\nსაშემოსავლო გადასახადი - 292 178\nჯარიმა - 150 330\nსაურავი - 141 722\n\n\nფაქტების აღწერა/დარიცხვის საფუძვლები\nსაწარმოს საქმიანობაა საბითუმო ვაჭრობა შავი და ფერადი ლითონების ჯართით და ნარჩენებით.\nაუდიტის დეპარტამენტის მიერ ჩატარდა კომპანიის საქმიანობის 17.04.2018 წლიდან 1.04.2021 წლამდე პერიოდის კამერალური საგადასახადო შემოწმება. საგადასახადო შემოწმების შედეგები აისახა 31.05.2021 წლის საგადასახადო შემოწმების აქტში, საიდანაც სადავო საკითხზე ირკვევა შემდეგი: \nშემოსავლების სამსახურის გადასახადების ადმინისტრირების საინფორმაციო სისტემაში არსებული მონაცემების შესწავლით დადგინდა, რომ საწარმო ძირითადად საქმიანობდა 2018 წლის განმავლობაში, რომლის დროსაც უფიქსირდებოდა როგორც შავი, ასევე, ფერადი ლითონების ნარჩენების რეალიზაცია. გარდა აღნიშნულისა, გადამხდელს შესამოწმებელი პერიოდში რეალიზებული ჰქონდა აკუმულატორების ჯართი, რომელსაც განიხილავდა, როგორც ჩათვლის უფლებით განთავისუფლებულ ბრუნვას.\n2021 წლის პირველ იანვრამდე მოქმედი საგადასახადო კოდექსის 168-ე მუხლის მე-4 ნაწილის „წ“ ქვეპუნქტის და საქართველოს ფინანსთა მინისტრის 2020 წლის 18 ნოემბრის №275 ბრძანების საფუძველზე ჩაითვალა, რომ დღგ-ში დადგენილი შეღავათი არ ეხებოდა მეორადი აკუმულატორების მიწოდებას, ვინაიდან, განსახილველ შემთხვევაში აღნიშნული საქონელი დაბეგვრის მიზნებისთვის არ განეკუთვნებოდა არც შავი ან/და ფერადი ლითონის ჯართს და არც მათ ნარჩენებს. შესაბამისად, შესამოწმებელი პერიოდის განმავლობაში საწარმოს მიერ რეალიზებული აკუმულატორის ჯართი, ჩაირთო დღგ-ის 18%-იანი განაკვეთით დასაბეგრ ბრუნვაში.\nშემოსავლების სამსახურის გადასახადების ადმინისტრირების საინფორმაციო სისტემაში არსებული მონაცემების შესწავლით დადგინდა, რომ საწარმო ვალდებული იყო დარეგისტრირებულიყო დღგ-ის გადამხდელად 17.09.2018 წელს და აღნიშნული თარიღის შემდგომ განხორციელებული ოპერაციები დაებეგრა დღგ-ით. შედეგად გაიზარდა 2018 წლის შესაბამისი პერიოდების დღგ-ით დასაბეგრი ბრუნვა. გადამხდელს დაერიცხა დღგ და საგადასახადო კოდექსის 282-ე მუხლის პირველი ნაწილით განსაზღვრული ჯარიმა. \nშემოწმების აქტის საფუძველზე გამოიცა აუდიტის დეპარტამენტის 7.06.2021 წლის №17927 ბრძანება და 8.06.2021 წლის №045-7 საგადასახადო მოთხოვნა, რომელიც 23.03.2023 წელს გასაჩივრდა შემოსავლების სამსახურში. \nშემოსავლების სამსახურის 15.05.2023 წლის №10732 ბრძანებით საჩივარი დაკმაყოფილდა ნაწილობრივ, მე-2 სადავო საკითხთან დაკავშირებით (დოკუმენტურად დაუდასტურებელი ხარჯები განისაზღვროს საგადასახადო კოდექსის 73-ე მუხლის მე-5 ნაწილის მიხედვით) აუდიტის დეპარტამენტს დაევალა გადასახადის გადამხდელის მიერ გაწეული ხარჯების ოდენობა განსაზღვროს საგადასახადო კოდექსის 73-ე მუხლის მე-5 ნაწილის მიხედვით, არაპირდაპირი მეთოდის გამოყენებით და აღნიშნულის გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება); დანარჩენ ნაწილში საჩივარი არ დაკმაყოფილდა.\nშემოსავლების სამსახურის 15.05.2023 წლის №10732 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო შემოწმების აქტში აღწერილ ფაქტობრივ გარემოებაზე, რომლის მიხედვით გადასახადის გადამხდელი შესამოწმებელ პერიოდში ახორციელებდა მეორადი აკუმულატორების შეძენას და რეალიზაციას. შესაბამისად, სამართლებრივი ნორმების, საქმეში არსებული მასალებისა და ფაქტობრივი გარემოებების გათვალისწინებით, შემოსავლების სამსახურს მიაჩნია, რომ სადავო საკითხთან დაკავშირებით, შემოწმებით განსაზღვრული საგადასახადო ვალდებულებები შესაბამისობაშია კანონმდებლობის მოთხოვნებთან, ამდენად, საჩივარი ამ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nკომპანიის საქმიანობის სახეს წარმოადგენს საბითუმო ვაჭრობა შავი და ფერადი ლითონების ჯართით და ნარჩენებით. გარდა აღნიშნულისა შესამოწმებელი პერიოდის განმავლობაში რეალიზებული აქვს აკუმულატორების ჯართი და არა მეორადი აკუმულატორები, როგორც ეს შემოწმების აქტშია მითითებული. აღნიშნული დასტურდება კომპანიის მიერ გამოწერილი შიდა გადაზიდვის და რეალიზაციის სასაქონლო ზედნადებებით, სადაც ყველა შემთხვევაში საქონლის დასახელებაში მითითებულია „აკუმულატორის ჯართი“ და არა მეორადი აკუმულატორი. ასევე, იმავე სასაქონლო ზედნადებებში რაოდენობის განზომილებაში მითითებულია „ტონა“ და არა „ცალი“, როგორც ეს შეიძლებოდა ყოფილიყო მითითებული მეორადი აკუმულატორების რეალიზაციის შემთხვევაში. ავტომობილების აკუმულატორების შემადგენლობაში შედის ტყვია, რომლის ჯართის სახით საცალო შესყიდვას და შემდგომ საბითუმო რეალიზაციას ახდენდა კომპანია. ტყვიის ჯართი კი თავისი შინაარსით და სასაქონლო კოდით შედის შავი და ფერადი ლითონების კატეგორიაში.\nგამომდინარე აქედან, აკუმულატორების ჯართის (რეალურად კი ტყვიის ჯართის) რეალიზაციის მიჩნევა დღგ-ით დასაბეგრ ოპერაციად არასამართლიანი და დაუსაბუთებელია. შესაბამისად, არასწორია შემოწმებით დარიცხული გადასახადი, ჯარიმა და საურავები. ასევე, უკანონოდ მოხდა აკუმულატორების ჯართის რეალიზაციებიდან გამომდინარე გადასახადის გადამხდელის დღგ-ის გადამხდელად სავალდებულო წესით რეგისტრაცია და რეგისტრაციის გარეშე საქმიანობისათვის საგადასახადო კოდექსის მიხედვით ჯარიმების გავრცელება.\nმომჩივანი წარმოადგენს ცნობას, რომ შპს „----------“ (ს/ნ ----------) შპს „----------“-სგან საქმიანობის არცერთ ეტაპზე არ შეუსყიდია მეორადი აკუმულატორები.\nმიაჩნია რომ საქართველოს ზოგადი ადმინისტრაციული კოდექსის 96-ე მუხლის შესაბამისად ადმინისტრაციულმა ორგანომ არ გამოიკვლია საქმისათვის მნიშვნელობის მქონე ყველა გარემოება გადაწყვეტილების მისაღებად. შესაბამისად ითხოვს ზემოთ დაფიქსირებული ფაქტების/გარემოებების საფუძველზე ნაწილობრივ ბათილად იქნას ცნობილი შემოსავლების სამსახურის სადავო ბრძანება.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nშესაბამის პერიოდში მოქმედი საგადასახადო კოდექსის 157-ე მუხლის პირველი და მე-7 ნაწილების თანახმად:\n1. პირი, რომელიც ეწევა ეკონომიკურ საქმიანობას და რომლის მიერ ნებისმიერი უწყვეტი 12 კალენდარული თვის განმავლობაში განხორციელებული, დღგ-ით დასაბეგრი ოპერაციების საერთო თანხა აღემატება 100 000 ლარს (გარდა ამ მუხლის 11 ნაწილით გათვალისწინებული შემთხვევისა):\nა) ვალდებულია დღგ-ის გადამხდელად რეგისტრაციისათვის მიმართოს საგადასახადო ორგანოს დასაბეგრი ოპერაციების საერთო თანხის 100 000 ლარზე გადაჭარბების დღიდან არა უგვიანეს 2 სამუშაო დღისა;\nბ) დღგ-ის გადამხდელად ითვლება იმ დასაბეგრი ოპერაციის განხორციელების მომენტიდან (ამ ოპერაციის ჩათვლით), რომლის მიხედვითაც დასაბეგრი ოპერაციის საერთო თანხა გადააჭარბებს 100 000 ლარს.\n7. დღგ-ის გადამხდელად სავალდებულო რეგისტრაციას დაქვემდებარებული პირის რეგისტრაციის გარეშე გამოვლენისას საგადასახადო ორგანო ატარებს ამ პირს რეგისტრაციაში დღგ-ის გადამხდელად. ამასთანავე, პირი დღგ-ის გადამხდელად ითვლება რეგისტრაციის ვალდებულების წარმოშობის მომენტიდან.\nშესაბამის პერიოდში მოქმედი საგადასახადო კოდექსის 161-ე მუხლის პირველი ნაწილის „ა“ ქვეპუნქტის მიხედვით, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. \nშესაბამის პერიოდში მოქმედი საგადასახადო კოდექსის 168-ე მუხლის მე-4 ნაწილის „წ“ ქვეპუნქტის შესაბამისად, ჩათვლის უფლებით დღგ-ისგან გათავისუფლებულია შავი ან/და ფერადი ლითონების ჯართის და შავი ან/და ფერადი ლითონების ნარჩენების მიწოდება, თუ შესაძლებელია საქონლის მიმღები მხარის იდენტიფიცირება. ამასთანავე, მიიჩნევა, რომ საქონლის მიწოდების საანგარიშო პერიოდის მიხედვით საქონლის მიმღებმა პირმა შესაბამის საქონელზე მიიღო დღგ-ის ჩათვლა.\nშენიშვნა: ამ ქვეპუნქტში მითითებული საქონელი არ მოიცავს შავი ლითონის სხმულებს, ზოდებს, ნაგლინს, სხვა პირველადი გადამუშავების ნედლეულს და ნახევარფაბრიკატებს, რომლებიც კლასიფიცირებულია საგარეო-ეკონომიკური საქმიანობის ეროვნული სასაქონლო ნომენკლატურის 7201, 7202, 7203, 7205, 7206, 7207 სასაქონლო პოზიციებში და 7204 50 000 00 სასაქონლო ქვესუბპოზიციაში.\nსაქართველოს ფინანსთა მინისტრის 2020 წლის 18 ნოემბრის №275 ბრძანებით დამტკიცებული „საგარეო-ეკონომიკური საქმიანობის ეროვნული სასაქონლო ნომენკლატურის (სეს ესნ)“ XV კარში (მათ შორის 72-ე ჯგუფი - შავი ლითონები) წარმოდგენილია - არაძვირფასი ლითონები და მათი ნაწარმი. ხოლო მეორადი აკუმულატორი წარმოდგენილია XVI კარის (მანქანები, მოწყობილობები და მექანიზმები; ელექტროტექნიკური მოწყობილობები; მათი ნაწილები; ბგერათჩამწერი და ბგერათაღმწარმოებელი აპარატურა; სატელევიზიო გამოსახულებისა და ხმის ჩამწერი და აღმწარმოებელი აპარატურა, მათი ნაწილები და საკუთნოები) 85-ე ჯგუფში - ელექტრული მანქანები და მოწყობილობები, მათი ნაწილები; ბგერათჩამწერი და ბგერათაღმწარმოებელი აპარატურა, სატელევიზიო გამოსახულებისა და ბგერის ჩამწერი და აღმწარმოებელი აპარატურა, მათი ნაწილები და საკუთნოები.\nსაგადასახადო კოდექსის 282-ე მუხლის პირველი ნაწილის მიხედვით, დღგ-ის გადამხდელად რეგისტრაციის გარეშე საქმიანობა იწვევს პირის დაჯარიმებას რეგისტრაციის გარეშე საქმიანობის პერიოდში განხორციელებული დღგ-ით დასაბეგრი ოპერაციების (გარდა გათავისუფლებული ოპერაციებისა) თანხის 5 პროცენტის ოდენობით.\nსაჩივარში მითითებულია, რომ შესამოწმებელი პერიოდის განმავლობაში რეალიზებული აქვს აკუმულატორების ჯართი და არა მეორადი აკუმულატორები, როგორც ეს შემოწმების აქტშია მითითებული. აღნიშნული დასტურდება კომპანიის მიერ გამოწერილი შიდა გადაზიდვის და რეალიზაციის სასაქონლო ზედნადებებით. ავტომობილების აკუმულატორების შემადგენლობაში შედის ტყვია, რომლის ჯართის სახით საცალო შესყიდვას და შემდგომ საბითუმო რეალიზაციას ახდენდა კომპანია. ტყვიის ჯართი კი თავისი შინაარსით და სასაქონლო კოდით შედის შავი და ფერადი ლითონების კატეგორიაში.\nსაჩივარს ახლავს შპს „----------“ მიერ გაცემული ცნობა, რომ 2018 წლის მაისიოქტომბრის თვეებში შპს „----------“ შესყიდული აქვს 4,80 ტონა ტყვიის ჯართი და 69,79 ტონა აკუმულატორის ჯართი, რომელიც რეალურად ასევე წარმოადგენს ტყვიის ჯართს (გასასუფთავებელი მასალა). ასვე ადასტურებს რომ შპს „----------“ არცერთ ეტაპზე არ შეუსყიდია მეორადი აკუმულატორები.\nსაგადასახადო ორგანოს პოზიციით, 2021 წლის პირველ იანვრამდე მოქმედი საგადასახადო კოდექსის 168-ე მუხლის მე-4 ნაწილის „წ“ ქვეპუნქტის და საქართველოს ფინანსთა მინისტრის 2020 წლის 18 ნოემბრის №275 ბრძანების შესაბამისად ჩაითვალა, რომ დღგ-ში დადგენილი შეღავათი არ ეხებოდა მეორადი აკუმულატორების მიწოდებას, ვინაიდან, განსახილველ შემთხვევაში აღნიშნული საქონელი დაბეგვრის მიზნებისთვის არ განეკუთვნებოდა არც შავი ან/და ფერადი ლითონის ჯართს და არც მათ ნარჩენებს.\nსაბჭო იზიარებს მოპასუხე ორგანოს პოზიციას და მიაჩნია, რომ საწარმოს მიერ რეალიზებული „აკუმულატორის ჯართის“ (მეორადი აკუმულატორების) განხილვა დღგ-ის 18%-ით დასაბეგრ ბრუნვად და დღგ-ის გადამხდელად სავალდებულო რეგისტრაციის თარიღის განსაზღვრა მართებულია. ამგვარად, არ არსებობს მომჩივნის არგუმენტების გათვალისწინების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსავალდებულო რეგისტრაცია\nდღგ-ის ჩათვლის ზოგადი პრინციპები\nშემოსავლების/ხარჯების განსაზღვრა არაპირდაპირი მეთოდით\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n115\n\nდოკუმენტის დათვალიერება\n\ninfohub@rs.ge",
    "title": "Document c3d17afc-9824-4c80-85bb-5d3a7a6bd163"
  }
}