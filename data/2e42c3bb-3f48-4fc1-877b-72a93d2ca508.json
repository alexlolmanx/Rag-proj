{
  "id": "2e42c3bb-3f48-4fc1-877b-72a93d2ca508",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №25596/2/2025\n01 ოქტომბერი 2025\nდოკუმენტის #:\n25596/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n01 ოქტომბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები, საურავი, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n№25596/2/2025\n01 ოქტომბერი 2025\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „---------------ი“ (ს/ნ 405079686) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 19.09.2025 წელს განიხილა და მიიღო გადაწყვეტილება შპს „---------ის“ 5.08.2025 წელს რეგისტრირებულ საჩივარზე (რეგისტრაციის №25596/2/2025). \n\n\nდავის საგანი: \nდაკისრებული სანქციებისგან გათავისუფლება.\n\n\nგასაჩივრებული გადაწყვეტილება:\n1. აუდიტის დეპარტამენტის 26.06.2025 წლის №006-182 საგადასახადო მოთხოვნა;\n2. შემოსავლების სამსახურის 28.07.2025 წლის №16787 ბრძანება.\n\n\nდარიცხული თანხა: 115 525,21 ლარი. \nმათ შორის:\nგადასახადი - 57 873,47\nდღგ - 15 704,49 ლარი\nსაშემოსავლო გადასახადი - 42 168,98\nჯარიმა - 28 194,50\nსაურავი - 29 457,24\n\n\nფაქტების აღწერა\nმომჩივანი ეწევა სატელეკომუნიკაციო საქმიანობას.  გადასახადის გადამხდელად რეგისტრირებულია 8.01.2015 წელს, 15.10.2015 წლიდან - დღგ-ის გადამხდელად.\nშემოსავლების სამსახურის აუდიტის დეპარტამენტის მიერ ჩატარდა გადასახადის გადამხდელის საქმიანობის 1.01.2022 წლიდან 1.04.2025 წლამდე პერიოდის სრული, კამერალური საგადასახადო შემოწმება, შემოწმების შედეგები აისახა 20.06.2025 წლის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\nკომპანიას 2015 წლიდან „------------“-თან გაფორმებული აქვს ხელშეკრულება, რომლის საფუძველზეც უფლებამოსილია საქართველოს ტერიტორიაზე გაავრცელოს არხები „----“, „-----“ და „-----“. ამ ხელშეკრულების ფარგლებში კომპანია ახორციელებს არხების ლიცენზირებას ადგილობრივ ოპერატორებზე.\nშესაბამისად, კომპანიას გაფორმებული აქვს დისტრიბუციის ხელშეკრულება კომპანია -----თან (2022 წლიდან), რომლის საფუძველზეც ზემოთ აღნიშნული სატელევიზიო არხები მიეწოდება აბონენტებს ---- ქსელის საშუალებით, შეთანხმებული ფინანსური და ტექნიკური პირობების შესაბამისად. ასევე ერთჯერადად აქვს განხორციელებული აღნიშნული მომსახურების გაწევა შპს “-------თან”.\nშემოწმების პროცესში გადასახადის გადამხდელმა წარადგინა ახსნა-განმარტება, საბანკო ამონაწერები, ხელშეკრულები. დღგ-ის ნაწილში გადამხდელს დეკლარირებული ჰქონდა 1 044 016 ლარი (შპს „----თან“ და შპს „-----თან“ მიწოდებული მომსახურებები), რაც არ განსხვავდებოდა გამოწერილი საფ-ებისა და შემოწმებით დადგენილი მონაცემებისაგან.\nდამფუძნებელ/დირექტორს საკუთარ საცხოვრებელ ბინაში ჰქონდა გაკეთებული 124 557 ლარის (დღგ-ის გარეშე) ღირებულების რემონტი (ქალაქი თბილისი , ქუჩა ---ი, №-- სართული №-, ბინა №---- კვ.მ.). გადამხდელის განმარტებით, \"საქმიანობის სპეციფიკიდან გამომდინარე, ოფისისთვის საჭირო იყო კომფორტული, თანამედროვე სტანდარტების შესაბამისი სამუშაო გარემო, რომელიც გამოყენებული იქნებოდა როგორც ყოველდღიური საოპერაციო პროცესებისთვის, ასევე საჭიროების შემთხვევაში საერთაშორისო პარტნიორებისა და სტუმრების მიღების მიზნით. ოფისის მოწყობისთვის კომპანიას გამოყენებული ჰქონდა დამფუძნებლის ფართი, რომლის ქირავნობა გათვალისწინებული იყო ხელფასში\".\nშემოწმებით დადგინდა, რომ საწარმო ტექნიკურ ან პროგრამულ მხარდაჭერას არ უწევდა არც მომწოდებელს და არც დამკვეთს, ასვე შესამოწმებელ პერიოდში არ უფიქსირდებოდა ახალი დამკვეთები. კომპანიამ საოფისე ფართის საქმიანობის მიზნებისათვის გამოყენების დადასტურება ვერ შეძლო.\nმომჩივანს დაერიცხა დამატებული ღირებულების და საშემოსავლო გადასახადები, ასევე საურავი გადასახადის დადგენილ ვადაში გადაუხდელობისთვის და შეეფარდა საგადასახადო კოდექსის 275-ე მუხლით გათვალისწინებული ჯარიმა.\nშემოწმების აქტის საფუძველზე 26.06.2025 წელს გამოიცა აუდიტის დეპარტამენტის №13615 ბრძანება და გადამხდელს წარედგინა ამავე თარიღის №006-182 საგადასახადო მოთხოვნა.\nაღნიშნული აქტები გასაჩივრდა შემოსავლების სამსახურში, რომლის 28.07.2025 წლის №16787 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციების მიმართ შემოსავლების სამსახურს მიზანშეწონილად არ მიაჩნია საქართველოს საგადასახადო კოდექსის 269-ე მუხლის მე-7 ნაწილის გამოყენება. ამდენად, გადასახადის გადამხდელის საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nკომპანია ეთანხმება შემოწმების აქტით წარმოდგენილ სამართალდარღვევის ფაქტს და აღნიშნავს, რომ მოცემული არ წარმოადგენდა მიზანმიმართულ ქმედებას.\nშესამოწმებელი პერიოდის განმავლობაში კომპანიას ჰქონდა მხოლოდ ერთი სახის საოპერაციო საქმიანობა. კერძოდ არარეზიდენტი პირისგან, ხელშეკრულების საფუძველზე მიღებული აქვს ლიცენზია საქართველოს ტერიტორიაზე სატელევიზიო არხების გავრცელების შესახებ და ეს უფლება გადაცემული აქვს ერთ რეზიდენტ საწარმოზე. \nაღნიშნული საქმიანობა, საბუღალტრო და საგადასახადო მიმართულებით არ მოითხოვდა განსაკუთრებულ ადამიანურ რესურს, ამიტომ კომპანიის დირექტორი წლების განმავლობაში საკუთარი ძალებით, ყოველთვიურად ახდენდა, ერთი ანგარიშ-ფაქტურის გამოწერას და შესაბამისი მარტივი დეკლარაციების ყოველთვიურად ჩაბარებას.\nსამართალდარღვევა, გამოწვეულია სწორედ იმ გარემოებით, რომ კომპანიის ძირითადი საქმიანობისგან განსხვავებული ოპერაციების განხორციელებას ჰქონდა ადგილი. კომპანიის დირექტორის და ერთი დაქირავებული პირის მიერ არ მომხდარა პოტენციური საგადასახადო რისკების შეფასება სათანადოდ, მათთვის არ იყო ცნობილი რომ დაქირავებული პირის საცხოვრებელი სახლის რემონტზე გაწეულ ხარჯებზე დღგ-ის ჩათვლა არ უნდა მომხდარიყო და რომ ეს მის სარგებლად შეიძლება ჩათვლილიყო.\nამასთან, აღსანიშნავია რომ კომპანიის აღწერილი ოპერაციებიდან გამომდინარე, არ იყო საჭირო მუდმივი ოფისის ქირავნობის და შესაბამისი ხარჯების გაწევის აუცილებლობა. კომპანიის პოტენციურ კლიენტებთან შეხვედრებისთვის ან კომპანიის საქმიანობის სხვა მიზნებისთვის იგეგმებოდა, რომ აღნიშნული საცხოვრებელი სახლი იქნებოდა გამოყენებული, რისთვისაც სარემონტო სამუშაოების ფარგლებში შესაბამისი რეკონსტრუქცია განხორციელდა. ამიტომ, რემონტის ხარჯების გაწევა მოხდა სწორედ კომპანიის მეშვეობით და ვინაიდან ანგარიშ-ფაქტურებიც გამოწერილი იყო მის სახელზე, მათ მიხედვით განხორციელდა ჩათვლა.\nყოველივე აქედან გამომდინარე, კომპანია არ აპირებდა გადასახადის დამალვას, იგი დღესაც თანახმაა გადაიხადოს შემოწმების აქტით და საგადასახადო მოთხოვნით დარიცხული გადასახადის ძირი თანხა.\nკომპანია და მისი ორი დაქირავებული პირი, არ ყოფილა ინფორმირებული ზემოთ მოცემული საგადასახადო რისკის შესახებ, მათთვის ცნობილი იყო მხოლოდ კომპანიის საოპერაციო საქმიანობის დაბეგვრის და ანგარიშგების წესების შესახებ, რომელსაც წლების განმალობაში სათანადოდ ახორციელებდა. კერძოდ, კომპანიას სრულად აქვს ასახული ყველა რეალიზაციის ოპერაცია დღგ-ის დეკლარაციებში, ასევე გაცემული ხელფასები - საშემოსავლო გადასახადი დეკლარაციებში და შესაბამისი გადასახადები ბიუჯეტში აქვს გადახდილი. რაც ადასტურებს იმ ფაქტს, რომ საგადასახადო შემოწმების აქტით გამოწვეული დარიცხვები სამწუხაროდ სრულად ადამიანური ფაქტორით და დაბეგვრის საკითხების არ ცოდნით არის გამოწვეული.\nმომჩივანი ითხოვს სსკ-ის 269-ე მუხლის მე-7 ნაწილით საგადასახადო ორგანოსთვის მინიჭებული უფლების გამოყენებას (საგადასახადო ორგანოს/დავის განმხილველ ორგანოს ან სასამართლოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით) და კომპანიის გათავისუფლებას საგადასახადო სანქციისგან, ვინაიდან ზემოთ აღწერილი გარემოების გათვალისწინებით სახეზეა, რომ კომპანიას არ ქონია გადასახადის დამალვის განზრახვა და იგი გამოწვეული იყო მხოლოდ საგადასახადო კანონმდებლობის არცოდნით.\nზემოაღნიშნულიდან გამომდინარე მომჩივანი ითხოვს 2025 წლის 26 ივნისს გამოცემული №006-182 საგადასახადო მოთხოვნის საფუძველზე დარიცხული ფინანსური სანქციებისგან (ჯარიმისგან და საურავისგან) გათავისუფლებას.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 272-ე მუხლის პირველი ნაწილის თანახმად, საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის.\nსაგადასახადო კოდექსის 275-ე მუხლის მე-2 ნაწილის თანახმად, საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, იწვევს დაჯარიმებას შემცირებული გადასახადის თანხის 50 პროცენტის ოდენობით.\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nსაბჭოს მიაჩნია, რომ განსახილველ შემთხვევაში საქმის ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელის მიერ ჩადენილი სამართალდარღვევა გამოწვეულია მისი შეცდომით/არცოდნით და შესაბამისად, მიზანშეწონილად არ მიიჩნია მომჩივნის გათავისუფლება დაკისრებული სანქციებისგან საგადასახადო კოდექსის 269-ე მუხლის მე-7 ნაწილის საფუძველზე.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაგადასახადო დეკლარაციაში/გაანგარიშებაში გადასახადის შემცირება\nსაურავი\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n4\n\nდოკუმენტის დათვალიერება\n\ninfohub@rs.ge",
    "title": "Document 2e42c3bb-3f48-4fc1-877b-72a93d2ca508"
  }
}