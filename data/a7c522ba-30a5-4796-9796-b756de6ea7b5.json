{
  "id": "a7c522ba-30a5-4796-9796-b756de6ea7b5",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21939/2/2024\n13 მაისი 2024\nდოკუმენტის #:\n21939/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n02 მაისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი\nდამატებით გამოყენებული კანონმდებლობა:\n„ლატარიების, აზარტული და მომგებიანი თამაშობების მოწყობის შესახებ“ საქართველოს კანონი\nსაკანონმდებლო ნორმა:\nსათამაშო ბიზნესის საქმიანობის წესების დარღვევა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№21939/2/2024 \n02 მაისი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----------“(ს/ნ ----------)\nმოპასუხე: მომსახურების დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 22.02.2024 წელს განიხილა და მიიღო გადაწყვეტილება შპს „----------“ 10.01.2024 წელს რეგისტრირებულ საჩივარზე (რეგისტრაციის №21939/2/2024).\n\n\nდავის საგანი:\nსამორინეს და სათამაშო აპარატების სალონის მოწყობის სანებართვო პირობების შეუსრულებლობისთვის ჯარიმების დაკისრება.\n\n\nგასაჩივრებული გადაწყვეტილება:\n1. მომსახურების დეპარტამენტის 28.11.2023 წლის №29434 ბრძანება;\n2. მომსახურების დეპარტამენტის 28.11.2023 წლის №29402 ბრძანება;\n3. შემოსავლების სამსახურის 29.12.2023 წლის №33950 ბრძანება.\n\n\nდარიცხული თანხა: 8 000 ლარი.\nმათ შორის:\nჯარიმა - 1 000\nჯარიმა - 7 000\n\n\nფაქტების აღწერა/დარიცხვის საფუძვლები\nმომსახურების დეპარტამენტის 22.11.2023 წლის №28773 ბრძანებით დაინიშნა მომჩივნის მიერ სათამაშო აპარატების სალონის მოწყობის №---------- ნებართვით ორგანიზებულ ობიექტში სანებართვო პირობების შერჩევითი შემოწმება. კერძოდ, შესრულებულია თუ არა „ლატარიების, აზარტული და მომგებიანი თამაშობების მოწყობის შესახებ“ საქართველოს კანონის 29-ე მუხლის პირველი პუნქტის „კ“ ქვეპუნქტით გათვალისწინებული ვალდებულებები. \nსანებართვო პირობების შერჩევითი შემოწმების შესახებ 24.11.2023 წლის №104 შემოწმების აქტის მიხედვით, შემოწმების შედეგად დადგინდა, რომ მომჩივანზე №---------- ნებართვა გაცემულია 22.12.2021 წელს. ნებართვის მისაღებად წარმოდგენილ საჯარო რეესტრის ამონაწერიდან ირკვევა, რომ ნებართვის მიღების მომენტისთვის კომპანიის ერთ-ერთ დირექტორად ფიქსირდებოდა ---------- (----------, ----------). ელექტრონული სერვისების ერთიან პორტალზე (my.gov.ge) განთავსებული ინფორმაციით დგინდება, რომ ნებართვების მფლობელის მიერ 2.11.2023 წელს მეწარმეთა და არასამეწარმეო (არაკომერციული) პირების რეესტრის ამონაწერში განხორციელდა ცვლილება, კერძოდ დირექტორ ----------, (----------, ----------) ნაცვლად, დარეგისტრირდა ახალი დირექტორი - ---------- (----------, ----------). აღნიშნული ცვლილებების შესახებ ნებართვის მფლობელმა შემოსავლების სამსახურს აცნობა „ლიცენზიებისა და ნებართვების შესახებ“ საქართველოს კანონის 25-ე მუხლის მე-15 პუნქტით განსაზღვრული ვადის (შესაბამისი ცვლილების განხორციელებიდან 7 დღე) დარღვევით.\nსაგადასახადო ორგანომ მიიჩნია, რომ ზემოთ აღნიშნულით, მომჩივანმა დაარღვია „ლატარიების, აზარტული და მომგებიანი თამაშობების მოწყობის შესახებ“ საქართველოს კანონის 29-ე მუხლის პირველი პუნქტის „კ“ ქვეპუნქტით განსაზღვრული ვალდებულება (შეასრულოს ამ კანონითა და სხვა ნორმატიული აქტებით მისთვის განსაზღვრული მოვალეობები: „ლიცენზიებისა და ნებართვების შესახებ“ საქართველოს კანონის 25-ე მუხლის მე-15 პუნქტი), რაც ამავე კანონის 371 მუხლის „ე“ ქვეპუნქტის საფუძველზე ითვალისწინებს ნებართვის მფლობელის დაჯარიმებას 1 000 ლარის ოდენობით.\nმომსახურების დეპარტამენტის 28.11.2023 წლის №29434 ბრძანებით მომჩივანს „ლატარიების, აზარტული და მომგებიანი თამაშობების მოწყობის შესახებ“ საქართველოს კანონის 371 მუხლის „ე“ ქვეპუნქტის შესაბამისად დაეკისრა ჯარიმა 1 000 ლარის ოდენობით. \nმომსახურების დეპარტამენტის 22.11.2023 წლის №28774 ბრძანებით დაინიშნა მომჩივნის მიერ სამორინეს მოწყობის №---------- ნებართვით ორგანიზებულ ობიექტში სანებართვო პირობების შერჩევითი შემოწმება. კერძოდ, შესრულებულია თუ არა „ლატარიების, აზარტული და მომგებიანი თამაშობების მოწყობის შესახებ“ საქართველოს კანონის 29-ე მუხლის პირველი პუნქტის „კ“ ქვეპუნქტით გათვალისწინებული ვალდებულებები.\nსანებართვო პირობების შერჩევითი შემოწმების შესახებ 24.11.2023 წლის №105 შემოწმების აქტის მიხედვით, შემოწმების შედეგად დადგინდა, რომ მომჩივანზე №---------- ნებართვა გაცემულია 22.12.2021 წელს. ნებართვის მისაღებად წარმოდგენილ საჯარო რეესტრის ამონაწერიდან ირკვევა, რომ ნებართვის მიღების მომენტისთვის კომპანიის ერთ-ერთ დირექტორად ფიქსირდებოდა ---------- (----------, ----------). ელექტრონული სერვისების ერთიან პორტალზე (my.gov.ge) განთავსებული ინფორმაციით დგინდება, რომ ნებართვების მფლობელის მიერ 2.11.2023 წელს მეწარმეთა და არასამეწარმეო (არაკომერციული) პირების რეესტრის ამონაწერში განხორციელდა ცვლილება, კერძოდ დირექტორ ----------, (----------, ----------) ნაცვლად, დარეგისტრირდა ახალი დირექტორი - ---------- (----------, ----------). აღნიშნული ცვლილებების შესახებ ნებართვის მფლობელმა შემოსავლების სამსახურს აცნობა „ლიცენზიებისა და ნებართვების შესახებ“ საქართველოს კანონის 25-ე მუხლის მე-15 პუნქტით განსაზღვრული ვადის (შესაბამისი ცვლილების განხორციელებიდან 7 დღე) დარღვევით.\nჩაითვალა, რომ ზემოთ აღნიშნულით, მომჩივნის მიერ დარღვეულ იქნა „ლატარიების, აზარტული და მომგებიანი თამაშობების მოწყობის შესახებ“ საქართველოს კანონის 29-ე მუხლის პირველი პუნქტის „კ“ ქვეპუნქტით განსაზღვრული ვალდებულება (შეასრულოს ამ კანონითა და სხვა ნორმატიული აქტებით მისთვის განსაზღვრული მოვალეობები: „ლიცენზიებისა და ნებართვების შესახებ“ საქართველოს კანონის 25-ე მუხლის მე-15 პუნქტი), რაც ამავე კანონის 371 მუხლის „ა“ ქვეპუნქტის საფუძველზე ითვალისწინებს ნებართვის მფლობელის დაჯარიმებას 7 000 ლარის ოდენობით.\nმომსახურების დეპარტამენტის 28.11.2023 წლის №29402 ბრძანებით მომჩივანს „ლატარიების, აზარტული და მომგებიანი თამაშობების მოწყობის შესახებ“ საქართველოს კანონის 371 მუხლის „ა“ ქვეპუნქტის შესაბამისად დაეკისრა ჯარიმა 7 000 ლარის ოდენობით.\nმომსახურების დეპარტამენტის 28.11.2023 წლის №29434 და 28.11.2023 წლის №29402 ბრძანებები გასაჩივრდა შემოსავლების სამსახურში. შემოსავლების სამსახურის 29.12.2023 წლის №33950 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, „ლიცენზიებისა და ნებართვების შესახებ“ საქართველოს კანონის 25-ე მუხლის პირველ, მე-2, მე-3 და მე-15 პუნქტებზე და 34-ე მუხლზე და „ლატარიების, აზარტული და მომგებიანი თამაშობების მოწყობის შესახებ“ საქართველოს კანონის 29-ე მუხლის პირველი პუნქტის „კ“ ქვეპუნქტზე, 37-ე მუხლზე და 371 მუხლზე. \nშემოსავლების სამსახური მიუთითებს, რომ ზემოაღნიშნულიდან გამომდინარე, მიუხედავად ამონაწერის საჯაროობისა, მოცემული ნორმა არ ათავისუფლებს ნებართვის მფლობელს დაკისრებული ვალდებულებისგან, პირიქით ნებართვის მფლობელს უსაზღვრავს კონკრეტულ ვადას ცვლილების დამადასტურებელი დოკუმენტის წარმოდგენისთვის და ვინაიდან შპს „----------“ (ს/ნ ----------) წარმოადგენს როგორც სამორინეს, ასევე სათამაშო აპარატების სალონის მოწყობის ნებართვის მფლობელს, მის მიერ ორივე ნებართვის ფარგლებში, ცალ-ცალკე იქნა დარღვეული ნებართვის მფლობელისთვის კანონით განსაზღვრული ვალდებულება.\nყოველივე ზემოაღნიშნულიდან გამომდინარე, შემოსავლების სამსახურმა მიიჩნია, რომ მომსახურების დეპარტამენტის სადავო ბრძანებები გამოცემულია კანონმდებლობის მოთხოვნათა დაცვით და გაუქმებას არ ექვემდებარება.\n\n\nმომჩივნის არგუმენტაცია\nშემოსავლების სამსახურის 29.12.2023 წლის №33950 ბრძანება, მომსახურების დეპარტამენტის 28.11.2023 წლის №29402 ბრძანება და 28.11.2023 წლის №29434 ბრძანება არის როგორც ფაქტობრივი, ისე სამართლებრივი თვალსაზრისით დაუსაბუთებელი და უნდა გაუქმდეს.\nკომპანია დარეგისტრირდა 15.04.2016 წელს სსიპ საჯარო რეესტრის ეროვნული სააგენტოს მიერ. კომპანიის პირველადი რეგისტრაციის დროს კომპანიის დირექტორად დაინიშნა ---------- რესპუბლიკის მოქალაქე ბატონი ----------.\n3.08.2016 წელს ცვლილება შევიდა კომპანიის სარეგისტრაციო მონაცემებში, შესაბამისად კომპანიის დირექტორის თანამდებობაზე დაინიშნენ ბატონი ---------- (----------რესპუბლიკის მოქალაქე), ბატონი ---------- (---------- რესპუბლიკის მოქალაქე) და ქალბატონი ---------- (---------- რესპუბლიკის მოქალაქე).\nკომპანია ქ. ბათუმში, მემედ აბაშიძის ქ. №33-ში ფლობს სამორინეს და სათამაშო აპარატების სალონს, შესაბამისად:\n- მომსახურების დეპარტამენტის 22.12.2021 წლის №2074/01 ბრძანების საფუძველზე კომპანიაზე გაიცა სამორინეს მოწყობის ნებართვა შემდეგ მისამართზე: ----------, სასტუმრო „----------“ პირველი სართული ფართი №----------. შემოსავლების სამსახურის მიერ გაიცა სამორინეს მოწყობის სანებართვო მოწმობა №----------;\n- მომსახურების დეპარტამენტის 22.12.2021 წლის №2075/01 ბრძანების საფუძველზე კომპანიაზე გაიცა სათამაშო აპარატების სალონის მოწყობის ნებართვა შემდეგ მისამართზე:----------, სასტუმრო „----------“ პირველი სართული, სამორინეს ტერიტორიაზე არსებული ფართი №----------. შემოსავლების სამსახურის მიერ გაიცა სათამაშო აპარატების სალონის მოწყობის სანებართვო მოწმობა №----------.\nკომპანიის პარტნიორებმა (რომლებიც ამავდროულად იყვნენ კომპანიის დირექტორები მიიღეს გადაწყვეტილება დირექტორის თანამდებობიდან გათავისუფლებულიყო კომპანიის ერთ-ერთი დირექტორი ქალბატონი ---------- (პარტნიორებს შორის გარკვეულ საკითხებთან მიმართებაში არსებული უთანხმოების გათვალისწინებით), შესაბამისად კომპანიის პარტნიორებმა ბატონმა ---------- (რომელიც წარმოადგენს კომპანიის კაპიტალის 98%-იანი წილის მფლობელ პარტნიორს) და ბატონა ---------- (რომელიც წარმოადგენს კომპანიის 1%-იანი წილის მფლობელ პარტნიორს) 2.11.2023 წლის პარტნიორთა კრებაზე მიიღეს გადაწყვეტილება, რომ შეცვლილიყო კომპანიის დირექტორი და ნაცვლად ----------, დირექტორის თანამდებობაზე დანიშნულიყო ბატონი ---------- (---------- გათავისუფლდა კომპანიის დირექტორის თანამდებობიდან).\nზემოთხსენებული კომპანიის პარტნიორთა გადაწყვეტილება 2.11.2023 წელს დარეგისტრირდა საჯარო რეესტრში (საჯარო რეესტრში დარეგისტრირების აუცილებლობა კი გამოწვეული იყო იმ გარემოებით, რომ კომპანიას მესამე პირებთან ურთიერთობაში ერთობლივად წარმოადგენდა სამივე დირექტორი ----------, ---------- და ---------- (ცვლილების განხორციელებამდე), შესაბამისად ერთი დირექტორის არ გამოცხადება უკვე ხელს უშლიდა კომპანიის ნორმალურ ფუნქციონირებას და ოპერირებას).\nმომსახურების დეპარტამენტის მიერ 28.11.2023 წელს მიღებული იქნა №29402 ბრძანება, რომლის საფუძველზე კომპანიას ჯარიმის სახით დაეკისრა 7 000 ლარი. აღნიშნულ ბრძანებაში შემოსავლების სამსახური უთითებს, რომ სანებართვო პირობების შერჩევითი შემოწმების შესახებ 24.11.2023 წელს შედგა შემოწმების აქტი №105. შემოწმების შედეგად დადგინდა, რომ კომპანიის მიერ მოწყობილი სამორინეს ნებართვა №---------- გამოცემულია 22.12.2021 წელს. ნებართვის მისაღებად წარმოდგენილ საჯარო რეესტრის ამონაწერში ირკვევა, რომ ნებართვის მიღების მომენტისათვის კომპანიის ერთ-ერთ დირექტორად ფიქსირდება ----------. ელექტრონული სერვისების ერთიან პორტალზე განთავსებული ინფორმაციით დგინდება, რომ ნებართვის მფლობელის მიერ 2.11.2023 წელს მეწარმეთა და არასამეწარმეო (არაკომერციული) პირების რეესტრის ამონაწერში განხორციელდა ცვლილებები, კერძოდ დირექტორი ---------- ნაცვლად დარეგისტრირდა ახალი დირექტორი ----------. აღნიშნული ცვლილებების შესახებ ნებართვის მფლობელმა შემოსავლების სამსახურს არ აცნობა კანონმდებლობით განსაზღვრულ ვადაში, რის გამოც კომპანია დაჯარიმდა 7 000 ლარით.\nმომსახურების დეპარტამენტის მიერ 28.11.2023 წელს მიღებულ იქნა ბრძანება №29434, რომლის საფუძველზეც კომპანიას ჯარიმის სახით დაეკისრა 1 000 ლარი. აღნიშნულ ბრძანებაში შემოსავლების სამსახური უთითებს, რომ სანებართვო პირობების შერჩევითი შემოწმების შესახებ 24.11.2023 წელს შედგა შემოწმების აქტი №104. შემოწმების შედეგად დადგინდა, რომ კომპანიის მიერ მოწყობილი სათამაშო აპარატების სალონის ნებართვა №---------- გაცემულია 22.12.2021 წელს. ნებართვის მისაღებად წარმოდგენილ საჯარო რეესტრის ამონაწერში ირკვევა, რომ ნებართვის მიღების მომენტისათვის კომპანიის ერთ-ერთ დირექტორად ფიქსირდება ----------. ელექტრონული სერვისების ერთიან პორტალზე განთავსებული ინფორმაციით დგინდება, რომ ნებართვის მფლობელის მიერ 2.11.2023 წელს მეწარმეთა და არასამეწარმეო (არაკომერციული) პირების რეესტრის ამონაწერში განხორციელდა ცვლილებები, კერძოდ დირექტორ ---------- ნაცვლად დარეგისტრირდა ახალი დირექტორის ----------. აღნიშნული ცვლილების შესახებ ნებართვის მფლობელმა შემოსავლების სამსახურს არ აცნობა კანონმდებლობით განსაზღვრულ ვადაში, რის გამოც კომპანია დაჯარიმდა 1 000 ლარით.\nშემოსავლების სამსახურის მიერ ხსენებული სადავო ბრძანებების გამოცემის/მიღების სამართლებრივ საფუძველს წარმოადგენს (როგორც მითითებულია ბრძანებებში):\n- „ლიცენზიებისა და ნებართვების შესახებ“ საქართველოს კანონის 25-ე მუხლის მე-15 პუნქტი - ამ მუხლის მე-2 და მე-3 პუნქტებით გათვალისწინებული მონაცემების ცვლილებების შემთხვევაში ნებართვის მფლობელი ვალდებულია ნებართვის გამცემს წერილობით აცნობოს ამის თაობაზე და წარუდგინოს სათანადო დოკუმენტები შესაბამისი ცვლილებების განხორციელებიდან 7 დღის განმავლობაში;\n- „ლატარიების, აზარტული და მომგებიანი თამაშობების მოწყობის შესახებ“ საქართველოს კანონის 371 მუხლის „ა“ ქვეპუნქტი - ნებართვის მფლობელის მიერ ამ კანონით გათვალისწინებული სანებართვო პირობების შეუსრულებლობისათვის, ნებართვის სახეობების მიხედვით, „ლიცენზიებისა და ნებართვების შესახებ“ საქართველოს კანონის 34-ე მუხლით გათვალისწინებული ჯარიმის ოდენობა შეადგენს სამორინეს მოწყობის ნებართვის მფლობელ პირთა მიმართ - 7 000 ლარის, ხოლო „ე“ ქვეპუნქტის თანახმად, სათამაშო აპარატების სალონის მოწყობის ნებართვის მფლობელ პირთა მიმართ 1 000 ლარს.\nმოცემულ შემთხვევაში, კომპანიას არ დაურღვევია „ლიცენზიების და ნებართვების შესახებ“ საქართველოს კანონის 25-ე მუხლის მე-15 პუნქტის მოთხოვნები, ასევე არ დაურღვევია „ლიცენზიების, აზარტული და მომგებიანი თამაშობების მოწყობის შესახებ“ საქართველოს კანონის 29-ე მუხლის პირველი პუნქტის „კ“ ქვეპუნქტით გათვალისწინებული მოთხოვნები, რის გამოც არ არსებობს ამავე კანონის 371 მუხლის „ა“ და „ე“ ქვეპუნქტებით გათვალისწინებული ჯარიმის დაკისრების საფუძველი.\n„საჯარო რეესტრის შესახებ“ საქართველოს კანონის მე-2 მუხლის „რ“ ქვეპუნქტის თანახმად, ამონაწერი საჯარო რეესტრიდან არის - ამონაწერი უძრავ ნივთებზე უფლებათა რეესტრიდან, მოძრავ ნივთებსა და არამატერიალურ ქონებრივ სიკეთეზე უფლებათა რეესტრიდან, მეწარმეთა და არასამეწარმეო (არაკომერციული) იურიდიული პირების რეესტრიდან ან ეკონომიკურ საქმიანობათა რეესტრიდან.\n„საჯარო რეესტრის შესახებ“ საქართველოს კანონის მე-6 მუხლის პირველი პუნქტის დანაწესის თანახმად, საჯარო რეესტრში რეგისტრირებული მონაცემები და მარეგისტრირებელ ორგანოში დაცული დოკუმენტაცია არის საჯარო და ხელმისაწვდომია გასაცნობად ნებისმიერი პირისათვის, გარდა საქართველოს კანონმდებლობით დადგენილი შემთხვევებისა.\n„საჯარო რეესტრის შესახებ“ საქართველოს კანონის მე-10 მუხლის 21 პუნქტის დანაწესის თანახმად, მეწარმეთა და არასამეწარმეო (არაკომერციული) იურიდიული პირების რეესტრიდან ამონაწერი მზადდება მეწარმეთა და არასამეწარმეო (არაკომერციული) იურიდიული პირების რეესტრის, საჯარო სამართლებრივი შეზღუდვის, საგადასახადო გირავნობის/იპოთეკის, მოძრავ ნივთებსა და არამატერიალურ ქონებრივ სიკეთეზე უფლებათა და მოვალეთა რეესტრების მონაცემთა ერთიანი ბანკის საფუძველზე და ასახავს სუბიექტის შესახებ ამ რეესტრებში რეგისტრირებულ, ძალაში მყოფ მონაცემებს. შეზღუდული პასუხისმგებლობის საზოგადოების, კომანდიტური საზოგადოების შემთხვევაში აღნიშნული ამონაწერი უნდა შეიცავდეს აგრეთვე ინფორმაციას პარტნიორთა წილებზე საკუთრების უფლების შეზღუდვასთან დაკავშირებული ვალდებულებების შესახებ. ამ კანონის 201 მუხლის მე-2 პუნქტით გათვალისწინებულ შემთხვევაში მეწარმეთა და არასამეწარმეო (არაკომერციული) იურიდიული პირების რეესტრიდან ამონაწერი უნდა შეიცავდეს ასევე სპეციალური მოსარჩელის სტატუსის შესახებ მონაცემებს, ხოლო ამავე მუხლის მე-3 პუნქტის დანაწესის თანახმად, ამონაწერი საჯარო რეესტრიდან გაიცემა ნებისმიერ პირზე და მზადდება რეგისტრაციის შესახებ გადაწყვეტილებასთან ერთად.\nზემოაღნიშნული სამართლებრივი ნორმები ცხადყოფს, რომ კომპანიის ამონაწერი სამეწარმეო რეესტრიდან არის საჯარო და ხელმისაწვდომია ნებისმიერი პირისათვის, ასევე შემოსავლების სამსახურისათვის, გამომდინარე აქედან აღნიშნული ცვლილებები შეეძლო შემოსავლების სამსახურს ენახა საჯარო რეესტრის საიტიდან, რომელიც არის საჯარო ინფორმაცია. კომპანიაში დირექტორთა ცვლილება, რომ არ ყოფილიყო საჯარო ინფორმაცია და რომ არ მომხდარიყო აღნიშნული ცვლილების რეგისტრაცია, მაშინ მართებული იქნებოდა შემოსავლების სამსახურის პოზიცია კომპანიის დაჯარიმებასთან დაკავშირებით.\nასევე საყურადღებოა, რომ მომსახურების დეპარტამენტის მიერ განხორციელდა კომპანიის ერთი და იმავე ქმედებისთვის (თუკი თეორიულად დავუშვებთ, რომ კომპანიამ დაარღვია კანონის მოთხოვნა) 2- ჯერ დაჯარიმება, ერთი 7 000 ლარით, ხოლო მეორე 1 000 ლარით.\nსაქართველოს ზოგადი ადმინისტრაციული კოდექსის 53-ე მუხლის მე-5 ნაწილის დანაწესის თანახმად, ადმინისტრაციული ორგანო უფლებამოსილი არ არის თავის გადაწყვეტილება დააფუძნოს იმ გარემოებებზე, ფაქტებზე, მტკიცებულებებზე ან არგუმენტებზე, რომლებიც არ იქნა გამოკვლეული და შესწავლილი ადმინისტრაციული წარმოების დროს. საქართველოს ზოგადი ადმინისტრაციული კოდექსის 96-ე მუხლის პირველი ნაწილის დანაწესის თანახმად, ადმინისტრაციული ორგანო ვალდებულია ადმინისტრაციული წარმოებისას გამოიკვლიოს საქმისათვის მნიშვნელობის მქონე ყველა გარემოება და გადაწყვეტილება მიიღოს ამ გარემოებათა შეფასებისა და ურთიერთშეჯერების საფუძველზე, ამავე მუხლის მე-2 ნაწილის დანაწესის თანახმად, დაუშვებელია ინდივიდუალური ადმინისტრაციულ-სამართლებრივი აქტის გამოცემას საფუძვლად დაედოს ისეთი გარემოება ან ფაქტი, რომელიც კანონით დადგენილი წესით არ არის გამოკვლეული ადმინისტრაციული ორგანოს მიერ, ხოლო ამავე კოდექსის 601 მუხლის პირველი ნაწილის დანაწესის თანახმად, ადმინისტრაციულ-სამართლებრივი აქტი ბათილია, თუ იგი ეწინააღმდეგება კანონს ან არსებითად დარღვეულია მისი მომზადების ან გამოცემის კანონმდებლობით დადგენილი სხვა მოთხოვნები, ამავე მუხლის მე-3 ნაწილის დანაწესის თანახმად ადმინისტრაციულ-სამართლებრივ აქტს ბათილად ცნობს მისი გამომცემი ადმინისტრაციული ორგანო, ხოლო საჩივრის ან სარჩელის შემთხვევაში - ზემდგომი ადმინისტრაციული ორგანო ან სასამართლო. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \n„ლიცენზიებისა და ნებართვების შესახებ“ საქართველოს კანონის 25-ე მუხლის პირველი, მე-2, მე-3 და მე-15 პუნქტების თანახმად:\n1. ნებართვის მაძიებელი ნებართვის მისაღებად ნებართვის გამცემს წარუდგენს წერილობით განცხადებას. ნებართვის მიღების თაობაზე განცხადების წარდგენა, განხილვა და წარმოებაში მიღება ხორციელდება საქართველოს ზოგადი ადმინისტრაციული კოდექსის VI თავით დადგენილი წესით, გარდა ამ კანონის 262 და 265 მუხლებითა და „აკვაკულტურის შესახებ“ საქართველოს კანონის მე-8 მუხლის მე-7 პუნქტით გათვალისწინებული შემთხვევებისა.\n2. განცხადება უნდა აკმაყოფილებდეს საქართველოს ზოგადი ადმინისტრაციული კოდექსის 78-ე მუხლით გათვალისწინებულ მოთხოვნებს. იგი ასევე უნდა შეიცავდეს მითითებას, თუ ნებართვის რომელი სახის მიღებას მოითხოვს ნებართვის მაძიებელი, და თანდართული საბუთების ნუსხას.\n3. განცხადებას უნდა ერთოდეს: კერძო სამართლის იურიდიული პირისა და ინდივიდუალური მეწარმისთვის – საჯარო რეესტრიდან ამონაწერები (გარდა ამ კანონის 24-ე მუხლის 28-ე და 281 პუნქტებით გათვალისწინებული შემთხვევებისა), ხოლო ფიზიკური პირისთვის – იდენტიფიკაციის დამადასტურებელი, საქართველოს კანონმდებლობით დადგენილი საბუთების ასლები. საჯარო სამართლის იურიდიულმა პირმა განცხადებას უნდა დაურთოს სადამფუძნებლო დოკუმენტების დამოწმებული ასლები.\n15. ამ მუხლის მე-2 და მე-3 პუნქტებით გათვალისწინებული მონაცემების ცვლილების შემთხვევაში ნებართვის მფლობელი ვალდებულია ნებართვის გამცემს წერილობით აცნობოს ამის თაობაზე და წარუდგინოს სათანადო დოკუმენტები შესაბამისი ცვლილების განხორციელებიდან 7 დღის განმავლობაში.\n„ლიცენზიებისა და ნებართვების შესახებ“ საქართველოს კანონის 34-ე მუხლის პირველი ნაწილის თანახმად, ნებართვის მფლობელის მიერ კანონით დადგენილი სანებართვო პირობების შეუსრულებლობა გამოიწვევს ნებართვის მფლობელის დაჯარიმებას კანონმდებლობით დადგენილი წესით. ჯარიმის ოდენობა განისაზღვრება კანონით. ნებართვის გამცემი განსაზღვრავს გონივრულ ვადას სანებართვო პირობების დაკმაყოფილებისათვის და დაადგენს იმ პირობებს, რომელთა დაცვაც აუცილებელია კონკრეტული ქმედების განხორციელებისათვის.\n„ლატარიების, აზარტული და მომგებიანი თამაშობების მოწყობის შესახებ“ საქართველოს კანონის მე-7 მუხლის მე-3 და მე-4 პუნქტების თანახმად: \n3. შემოსავლების სამსახური უფლებამოსილია სანებართვო პირობების შესრულებაზე კონტროლი დააწესოს. ამ მიზნით კალენდარული წლის განმავლობაში ნებისმიერ დროს და რაოდენობრივი შეზღუდვის გარეშე შეიძლება შემოწმდეს ნებართვის მფლობელის მიერ ამ კანონითა და სხვა ნორმატიული აქტებით დადგენილი მოთხოვნების შესრულების მდგომარეობა. აღნიშნული შემოწმების წესი დგინდება საქართველოს ფინანსთა მინისტრისა და საქართველოს შინაგან საქმეთა მინისტრის ერთობლივი ბრძანებით.\n4. ამ კანონით გათვალისწინებული სანებართვო პირობების დარღვევისათვის ნებართვის მფლობელს აჯარიმებს შემოსავლების სამსახური ან საქართველოს შინაგან საქმეთა სამინისტრო. საგადასახადო ორგანო ამ კანონით გათვალისწინებული სანებართვო პირობების დარღვევისათვის დაკისრებული ჯარიმებისა და ამავე კანონის 372 მუხლით გათვალისწინებული ჯარიმების გადდახდის ადმინისტრირებას ახორციელებს საქართველოს საგადასახადო კოდექსით დადგენილი წესებით.\n„ლატარიების, აზარტული და მომგებიანი თამაშობების მოწყობის შესახებ“ საქართველოს კანონის 29-ე მუხლის პირველი პუნქტის „კ“ ქვეპუნქტის თანახმად, თამაშობის ორგანიზატორი ვალდებულია შეასრულოს ამ კანონითა და სხვა ნორმატიული აქტებით მისთვის განსაზღვრული მოვალეობები.\n„ლატარიების, აზარტული და მომგებიანი თამაშობების მოწყობის შესახებ“ საქართველოს კანონის 371 მუხლის „ა“ და „ე“ ქვეპუნქტების თანახმად, ნებართვის მფლობელის მიერ ამ კანონით გათვალისწინებული სანებართვო პირობების შეუსრულებლობისათვის, ნებართვის სახეობების მიხედვით, „ლიცენზიებისა და ნებართვების შესახებ“ საქართველოს კანონის 34-ე მუხლით გათვალისწინებული ჯარიმის ოდენობა შეადგენს:\nა) სამორინეს მოწყობის ნებართვის მფლობელ პირთა მიმართ – 7 000 ლარს;\nე) სათამაშო აპარატების სალონის მოწყობის ნებართვის მფლობელ პირთა მიმართ – 1 000 ლარს.\nსაქმის ფაქტობრივი გარემოებებით დგინდება, რომ ნებართვის მფლობელის მიერ არ იყო შესრულებული „ლიცენზიებისა და ნებართვების შესახებ“ საქართველოს კანონის მე-15 პუნქტის მოთხოვნა. საწარმოს რეგისტრირებულ მონაცემებში ცვლილებების თაობაზე ინფორმირება ნებართვის მფლობელი პირის კანონისმიერ ვალდებულებას წარმოადგენს და იგი უნდა შესრულდეს ყოველ ჯერზე მაკონტროლებელი ორგანოსადმი მიმართვის გზით. მიუხედავად იმისა, რომ შემოსავლების სამსახურისთვის, როგორც გადასახადების ადმინისტრირების ორგანოსათვის მომჩივნის სამეწარმეო რეესტრის მონაცემების ცვლილების ფაქტი შესაძლოა ცნობილი იყოს, როგორც ერთიანი ინფორმაციული ბაზის საშუალებით, ისე თავად მომჩივნის მიერ სხვა საკითხებზე წარდგენილი განცხადებებიდან, აღნიშნული არ ათავისუფლებს ნებართვის მფლობელს კანონისმიერი ვალდებულების შესრულებისაგან და დაუშვებელია, ნებართვის მფლობელის ვალდებულების მაკონტროლებელი ორგანოსთვის გადაკისრება. ამასთან, როდესაც კომპანია ფლობს „ლატარიების, აზარტული და მომგებიანი თამაშობების მოწყობის შესახებ“ საქართველოს კანონით გათვალისწინებულ ორ ნებართვას, სანებართვო საქმისწარმოების სიზუსტისათვის ვალდებულია მაკონტროლებელი ორგანოსათვის ცვლილებების შეტყობინებები თითოეულისთვის ცალ-ცალკე წარადგინოს.\n„ლატარიების, აზარტული და მომგებიანი თამაშობების მოწყობის შესახებ“ საქართველოს კანონის 371 მუხლი განსაზღვრავს როგორც ნებართვის მფლობელის მიერ ამ კანონით გათვალისწინებული სანებართვო პირობების შეუსრულებლობისთვის ჯარიმის ოდენობას, ასევე, იმპერატიულად ადგენს, რომ პასუხისმგებლობის დაკისრება ნებართვის სახეობის მიხედვით უნდა განხორციელდეს. ერთის მხრივ მომჩივანი დაჯარიმებული იქნა, როგორც სათამაშო აპარატების სალონის მომწყობი პირი, ხოლო მეორეს მხრივ პასუხისმგებლობა დაეკისრა, როგორც სამორინეს მომწყობ პირს, თუმცა ორივე შემთხვევაში სამართალდარღვევის შინაარსს წარმოადგენდა ნორმატიული აქტით გათვალისწინებული ვალდებულების შეუსრულებლობა - სამეწარმეო რეესტრში განხორციელებული ცვლილების შემოსავლების სამსახურისთვის დადგენილი წესით და ვადაში შეუტყობინებლობა. მოცემულ შემთხვევაში არც ერთი და იმავე ქმედებისთვის 2-ჯერ პასუხისმგებლობის დაკისრებას არ აქვს ადგილი, რამეთუ სახეზეა არა ერთი, არამედ ორი ურთიერთდამოუკიდებელი სამართალდარღვევა ცალკეული ნებართვის შესაბამისად.\nსაბჭო ყურადღებას ამახვილებს საქმის გარემოებებზე, მხარეთა არგუმენტაციაზე და მიიჩნევს, რომ ჯარიმების დაკისრების თაობაზე სადავო ბრძანებები მომსახურების დეპარტამენტის მიერ შედგენილია კანონმდებლობის შესაბამისად და არ არსებობს საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსათამაშო ბიზნესის საქმიანობის წესების დარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n41\n\nდოკუმენტის დათვალიერება\n\ninfohub@rs.ge",
    "title": "Document a7c522ba-30a5-4796-9796-b756de6ea7b5"
  }
}