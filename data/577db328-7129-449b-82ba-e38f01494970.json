{
  "id": "577db328-7129-449b-82ba-e38f01494970",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №23054/2/2024\n02 ივლისი 2024\nდოკუმენტის #:\n23054/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n27 ივნისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, დღგ-ით დასაბეგრი ოპერაციები, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№23054/2/2024\n27 ივნისი 2024\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „--------ი“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,6.06.2024 წელს განიხილა და მიიღო გადაწყვეტილება შპს ------ის 13.05.2024 წელს რეგისტრირებულ საჩივარზე (რეგისტრაციის №23054/2/2024). \n\n\nდავის საგანი: \n1. არაპირდაპირი მეთოდის გამოყენებით განსაზღვრული საგადასახადო ვალდებულებები;\n2. შეძენილი საქონლის რეალიზებულად განხილვა.\n\n\nგასაჩივრებული გადაწყვეტილება: \n1. აუდიტის დეპარტამენტის 27.12.2023 წლის №021-122 საგადასახადო მოთხოვნა;\n2. შემოსავლების სამსახურის 10.04.2024 წლის №8040 ბრძანება.\n\n\nდარიცხული თანხა: 303 911,09 ლარი. \nმათ შორის:\nგადასახადი - 181 676\nდღგ - 154 851\nსაშემოსავლო გადასახადი - 26 825\nჯარიმა - 90 724\nსაურავი - 31 511,09\n\n\nპროცედურული გარემოებები\nგადასახადის გადამხდელის საქმიანობაა სამგზავრო სატრანსპორტო გადაზიდვა. აუდიტის დეპარტამენტის 25.12.2023 წლის კამერალური საგადასახადო შემოწმების აქტით შემოწმებულია მომჩივნის საქმიანობის 1.01.2020 წლიდან 1.06.2023 წლამდე პერიოდი.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 27.12.2023 წლის №021-122 საგადასახადო მოთხოვნა, რაც გასაჩივრდა შემოსავლების სამსახურში. \nშემოსავლების სამსახურის 10.04.2024 წლის №8040 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები:\n1. არაპირდაპირი მეთოდის გამოყენებით განსაზღვრული საგადასახადო ვალდებულებები \nფაქტების აღწერა/დარიცხვის საფუძვლები \nმომჩივანი გადასახადის გადამხდელად რეგისტრირებულია 15.12.2016 წელს. შესამოწმებელ პერიოდში გადამხდელს ტენდერში მონაწილეობის გზით დადებული აქვს ხელშეკრულებები საქართველოს ------- სამინისტროსთან, ქ.----ის მერიასთან და სს „------თან“ (ს/ნ -------) სამგზავრო სატრანსპორტო მომსახურების გაწევასთან დაკავშირებით. აღნიშნული მომსახურებების გაწევის შედეგად საზოგადოების მიერ მიღებულმა შემოსავალმა შეადგინა 528 000 ლარი.\nშემოწმების პროცესში განხორციელდა ზემოხსენებულ პირებთან დადებული ხელშეკრულებების ანალიზი. ხელშეკრულებებში მითითებული გასავლელი მანძილის შესაბამისად არაპირდაპირი მეთოდის გამოყენებით განისაზღვრა საწვავის ის ოდენობა, რომელიც საჭირო იქნებოდა აღნიშნული მომსახურების გაწევისათვის.\nდადგინდა, რომ შესამოწმებელ პერიოდში მიღებული სპეც ანგარიშ-ფაქტურების მიხედვით შეძენილი 421 791 ლიტრი სხვადასხვა დასახელების საწვავიდან (ბენზინი, დიზელი) გაუხარჯავია 60%. ასევე გაანალიზდა შემოსავლის ის მოცულობა, რომლის მიღებაც შეეძლო საწარმოს ნაშთად დარჩენილი საწვავის მომსახურებაში გამოყენების შემდეგ. შემოწმების შედეგად, არაპირდაპირი მეთოდით დადგენილი შემოსავლები დაექვემდებარება დღგ-ით დაბეგვრას. საწარმოს ასევე დაეკისრა ჯარიმა საგადასახადო დეკლარაციაში თანხის შემცირებისათვის, საგადასახადო კოდექსის 275-ე მუხლის მიხედვით.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 136- ე მუხლის მე-3 ნაწილზე, 49-ე მუხლის პირველი ნაწილის „ე“ ქვეპუნქტზე, 61-ე მუხლის მე-3 ნაწილზე, 73-ე მუხლის მე-5 ნაწილის „ა“ ქვეპუნქტზე, მე-2 მუხლის მე-2 ნაწილზე, 160-ე მუხლის „ა“ ქვეპუნქტზე, 161-ე მუხლის პირველი ნაწილის ,,ა“ ქვეპუნქტზე, 159-ე მუხლის პირველი ნაწილის „ა“ და „ბ“ ქვეპუნქტებზე, 163-ე მუხლის პირველ და მე-2 ნაწილებზე, 164-ე მუხლის პირველ ნაწილზე, 73-ე მუხლის მე-9 ნაწილის „ბ“ ქვეპუნქტზე, ამავე მუხლის მე-4 ნაწილზე, 101-ე მუხლის პირველ ნაწილზე, 154-ე მუხლის პირველი ნაწილის ,,ა“ ქვეპუნქტზე, ამავე მუხლის მე-2 ნაწილის „ა“ და „ბ“ ქვეპუნქტებზე და 43-ე მუხლის მე-4 ნაწილზე, ფაქტობრივ გარემოებებზე, რომლის მიხედვით:\nშემოწმების მიერ არაპირდაპირი მეთოდის გამოყენებით განისაზღვრა ხელშეკრულებებში მითითებული გასავლელი მანძილის შესაბამისად საწვავის ის ოდენობა, რომელიც საჭირო იქნებოდა სატრანსპორტო მომსახურების გაწევისთვის. შედეგად დადგინა, რომ შესამოწმებელ პერიოდში მიღებული სპეც საგადასახადო ანგარიშ-ფაქტურების მიხედვით, შეძენილი საწვავიდან 60% არის გაუხარჯავი. ასევე გაანგარიშდა შემოსავლის ის მოცულობა, რომლის მიღებაც შეეძლო საწარმოს ნაშთად დარჩენილი საწვავის მომსახურებაში გამოყენების შემდეგ.\nსაწარმოს შესამოწმებელ პერიოდში შეძენილი აქვს სხვადასხვა დასახელების საქონელი (სარეცხი მანქანა, აბაზანის ინვენტარი, სხვადასხვა დასახელების მილები, სამშენებლო მასალები, ელემენტები, გაზის გამათბობელი და სხვა). საწარმოს საქმიანობის სფეროს წარმოადგენს სამგზავრო სატრანსპორტო გადაზიდვები.\nშემოწმების მიმდინარეობისას გადამხდელის მიერ გაწეული დოკუმენტური ხარჯების, მიღებული დოკუმენტური შემოსავლების, წარმოდგენილი საბანკო ამონაწერების მიხედვით გაწეული მომსახურების ხარჯების და არაპირდაპირი მეთოდით დადგენილი შემოსავლების მიხედვით განხორციელდა საწარმოში ფულის მოძრაობის ანალიზი. აღნიშნული ანალიზის შედეგად გამოვლინდა ნაღდი ფულის ნაშთი, რომელიც შემოწმებით განხილულ იქნა დირექტორზე გაცემულ ხელფასად.\nამასთან, შემოსავლების სამსახური აღნიშნავს, რომ მომჩივანს დავის წარმოების პროცესშიც არ აქვს წარმოდგენილი ისეთი არგუმენტები/მტკიცებულებები, რომლებიც შეცვლიდა საგადასახადო შემოწმების აქტით დადგენილ ფაქტობრივ გარემოებებს.\nზემოაღნიშნული ფაქტობრივი გარემოებების და სამართლებრივი ნორმების გათვალისწინებით, შემოსავლების სამსახურმა მიიჩნია, რომ აუდიტის დეპარტამენტის მიერ საგადასახადო ვალდებულებები განსაზღვრულია საგადასახადო კანონმდებლობის შესაბამისად და არ არსებობს საჩივრის დაკმაყოფილების სამართლებრივი საფუძველი. \n\n\nმომჩივნის არგუმენტაცია \nგადასახადის გადამხდელის განმარტებით შემოწმებით განხორციელებული დარიცხვა ძირითადად გამოწვეული იმ მიზეზით, რომ შემმოწმებელმა არაპირდაპირი მეთოდით გაიანგარიშა ტენდერის ფარგლებში გაწეული მომსახურებისათვის საჭირო საწვავის ოდენობა და გამოთვალა პროპორცია - რა შემოსავალს იღებდა კომპანია 1 ლიტრი საწვავიდან. ამის შემდგომ კი ტენდერისათვის მის მიერ გაანგარიშებული საწვავის რაოდენობასა და სპეც ფაქტურებით შეძენილ საწვავის რაოდენობას შორის სხვაობაზე გაიანგარიშა ვირტუალური შემოსავალი იმავე პროპორციით, რაც დაადგინა ტენდერით გაწეული მომსახურებისათვის და ეს ვირტუალური შემოსავალი დაიბეგრა დღგ-ით. ამასთან, დაგვეკისრა შესაბამისი სანქციაც. ცხადია, აღნიშნულ მიდგომას კატეგორიულად არ ვეთანხმებით. გადასახადის გადამხდელი ამ ეტაპზე არ ამახვილებს ყურადღებას ტენდერი ფარგლებში გაწეული მომსახურებისათვის საჭირო საწვავის რაოდენობაზე და საწვავის ზედმეტობის მიზეზებზე, რაზედაც დამატებით წარმოვადგენთ შესაბამის პოზიციას. ამ ეტაპზე კი მოვითხოვთ, რომ საწვავის ზედმეტობის სწორად გაანგარიშებული რაოდენობა უნდა ჩაითვალოს როგორც კომპანიის ეკონომიკურ საქმიანობასთან დაუკავშირებელი ხარჯი და გაუქმდეს მასზე მიღებული ჩათვლები. მითუმეტეს, რომ ზედმეტად მიღებული საწვავის ანაზღაურებაც კი არ ფიქსირდება კომპანიის ფულადი სახსრებით. გამომდინარე აქედან, უნდა მოხდეს აქტით დარიცხული თანხების გადაანგარიშება ამ ნაწილში.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 49-ე მუხლის პირველი ნაწილის „ე“ ქვეპუნქტის თანახმად, ამ კოდექსის დებულებათა გათვალისწინებით საგადასახადო ორგანოებს თავიანთი კომპეტენციის ფარგლებში და საქართველოს კანონმდებლობით დადგენილი წესით უფლება აქვთ დამოუკიდებლად განსაზღვრონ გადასახადის გადამხდელის საგადასახადო ვალდებულების მოცულობა საგადასახადო ორგანოში არსებული ინფორმაციით (მათ შორის, გადასახადის გადამხდელის დანახარჯების შესახებ) ან შედარების მეთოდით – სხვა ამგვარი გადასახადის გადამხდელების შესახებ ინფორმაციის ანალიზის საფუძველზე, თუ გადასახადის გადამხდელი არ წარადგენს საგადასახადო კონტროლის განსახორციელებლად საჭირო სააღრიცხვო დოკუმენტაციას ან დადგენილი წესის დარღვევით აწარმოებს ბუღალტერიას, აგრეთვე ამ კოდექსით გათვალისწინებულ სხვა შემთხვევებში.\nსაგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის მიხედვით, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nშესაბამის პერიოდში მოქმედი საგადასახადო კოდექსის 160-ე მუხლის „ა“ ქვეპუნქტის თანახმად, დღგ-ით დაბეგვრის ობიექტია დასაბეგრი ოპერაცია. საგადასახადო კოდექსის 161-ე მუხლის პირველი ნაწილის ,,ა“ ქვეპუნქტის თანახმად, დღგ-ით დასაბეგრი ოპერაციაა, საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა, ხოლო დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი.\nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების თანახმად, დღგით დასაბეგრი ოპერაციებია, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა. საგადასახადო კოდექსის 163-ე მუხლის პირველი და მე-2 ნაწილების თანახმად:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც. \nდადგენილია, რომ მომჩივნის საგადასახადო ვალდებულებები განისაზღვრა არაპირდაპირი მეთოდით. განისაზღვრა ხელშეკრულებებში მითითებული გასავლელი მანძილის შესაბამისად საწვავის ის ოდენობა, რომელიც საჭირო იქნებოდა სატრანსპორტო მომსახურების გაწევისთვის. დადგინდა, რომ შესამოწმებელ პერიოდში მიღებული სპეც საგადასახადო ანგარიშ-ფაქტურების მიხედვით, შეძენილი საწვავიდან 60% არის გაუხარჯავი. შესაბამისად, გაანგარიშდა შემოსავლის ის მოცულობა, რომლის მიღებაც შეეძლო საწარმოს ნაშთად დარჩენილი საწვავის მომსახურებაში გამოყენების შემდეგ.\nმომჩივანს დავის წარმოების არც ერთ ეტაპზე არ წარმოუდგენია რაიმე არგუმენტი/მტკიცებულება, რომლებიც შეცვლიდა შემოწმებით დადგენილ გარემოებებს და დარიცხული საგადასახადო ვალდებულების კორექტირების საფუძველი გახდებოდა.\nზემოაღნიშნული ფაქტობრივი გარემოებების და სამართლებრივი ნორმების გათვალისწინებით, საბჭო მიიჩნევს, რომ აუდიტის დეპარტამენტის მიერ მომჩივნის საგადასახადო ვალდებულებები განსაზღვრულია საგადასახადო კანონმდებლობის შესაბამისად და არ არსებობს ამ ნაწილში საჩივრის დაკმაყოფილების საფუძველი.\n\n\n2. შეძენილი საქონლის რეალიზებულად განხილვა \nფაქტების აღწერა/დარიცხვის საფუძვლები \nშემოსავლების სამსახურის გადასახადების ადმინისტრირების საინფორმაციო სისტემის მონაცემებით, შესამოწმებელ პერიოდში საწარმოს შეძენილი აქვს სხვადასხვა დასახელების საქონელი (სარეცხი მანქანა, აბაზანის ინვენტარი, სხვადასხვა დასახელების მილები, სამშენებლო მასალები, ელემენტები, გაზის გამათბობელი და სხვა) სულ 224 614 ლარის ოდენობით. ამასთან, აღნიშნულ საქონელზე გამოწერილი საგადასახადო ანგარიშ-ფაქტურით სრულად აქვს მიღებული დღგ-ის ჩათვლა. \nშემოწმების შედეგად აღნიშნული საქონელი განხილულ იქნა რეალიზებულად და დაიბეგრა დამატებული ღირებულის გადასახადით. საწარმოს ასევე შეეფარდა ჯარიმა საგადასახადო დეკლარაციაში თანხის შემცირებისათვის, საგადასახადო კოდექსის 275-ე მუხლის საფუძველზე.\n\n\nშემოსავლების სამსახურის გადაწყვეტილების შინაარსი \nშემოსავლების სამსახურის გადაწყვეტილების შინაარსი მოცემულია პირველი დავის საგნის ნაწილში. \n\n\nმომჩივნის არგუმენტაცია\nრეალიზებულად ჩაითვალა და დაიბეგრა კომპანიის მიერ შეძენილი სხვადასხვა დასახელების საქონელი (ძირითადად სამშენებლო-სარემონტო მასალები), იმ მოტივით რომ კომპანიას საკუთრებაში არ გააჩნია უძრავი ქონება და არც ამ საქონლის რეალიზაცია ფიქსირდება. შემოწმების პროცესში შემმოწმებლებს წარედგინა კომპანიის მიერ დადებული ხელშეკრულება უძრავი ქონებების სამომავლოდ გრძელვადიანი იჯარის ფორმით გადმოცემის შესახებ, რომლების რემონტი ხორციელდება და დასრულების შემდგომ მოხდება მათი გამოყენება კომპანიის მიერ ეკონომიკური საქმიანობის მიზნით. სწორედ ამ ხელშეკრულებების ფარგლებში მისაღებ ქონებების რემონტზეა გახარჯული ეს მასალები და ამ ნაწილშიც უნდა მოხდეს დარიცხვის გადაანგარიშება. \nშემოსავლების სამსახურმა კი საჩივარი განიხილა ჩვენი მონაწილეობის გარეშე, რის გამოც არ მოგვეცა შესაძლებლობა სრულფასოვნად დაგვეცვა ჩვენი პოზიცია და არ გაითვალისწინა ჩვენს მიერ საჩივარში მოყვანილი გარემოებები.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 160-ე მუხლის „ა“ ქვეპუნქტის და 161-ე მუხლის პირველი ნაწილის ,,ა“ ქვეპუნქტის შესამოწმებელ პერიოდში მოქმედი რედაქციის თანახმად, დღგ-ით დაბეგვრის ობიექტია დასაბეგრი ოპერაცია; დღგ-ით დასაბეგრი ოპერაციაა, საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა, ხოლო დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი.\nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების თანახმად, დღგით დასაბეგრი ოპერაციებია, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა. საგადასახადო კოდექსის 163-ე მუხლის პირველი და მე-2 ნაწილების თანახმად:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც. \nდადგენილია და სადავოდ არ არის გამხდარი ის გარემოება, რომ საწარმოს შესამოწმებელ პერიოდში შეძენილი აქვს სხვადასხვა დასახელების საქონელი (სარეცხი მანქანა, აბაზანის ინვენტარი, სხვადასხვა დასახელების მილები, სამშენებლო მასალები, ელემენტები, გაზის გამათბობელი და სხვა).\nმომჩივნის განმარტებით, გაფორმებული აქვს ხელშეკრულება უძრავი ქონებების სამომავლოდ გრძელვადიანი იჯარის ფორმით გადმოცემის შესახებ, რომლების რემონტი ხორციელდება და დასრულების შემდგომ მოხდება მათი გამოყენება კომპანიის მიერ ეკონომიკური საქმიანობის მიზნით. სწორედ ამ ხელშეკრულებების ფარგლებში მისაღებ ქონებების რემონტზეა გახარჯული ეს მასალები და ამ ნაწილშიც უნდა მოხდეს დარიცხვის გადაანგარიშება.\nმომჩივნის საქმიანობის სფეროს და იმ გარემოების გათვალისწინებით, რომ კომპანიას საკუთრებაში არ გააჩნია უძრავი ქონება და არც ამ საქონლის რეალიზაცია ფიქსირდება, ასევე მომჩივანს დავის წარმოების პროცესშიც არ აქვს წარმოდგენილი მისი არგუმენტაციის დამადასტურებელი მტკიცებულებები, საბჭოს მიაჩნია, რომ ამ ნაწილში მომჩივნის საგადასახადო ვალდებულებები განსაზღვრულია მართებულად და არ არსებობს საჩივრის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nსაქონლის მიწოდება/მომსახურების გაწევა\nდასაბეგრი ოპერაციის თანხა\nდასაბეგრი ოპერაციის დრო\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n15\n\nდოკუმენტის დათვალიერება\n\ninfohub@rs.ge",
    "title": "Document 577db328-7129-449b-82ba-e38f01494970"
  }
}