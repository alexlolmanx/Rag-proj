{
  "id": "eb172565-5e91-4c92-8b1a-4876804f8159",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 16909\n13 ივლისი 2023\nდოკუმენტის #:\n16909\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n12 ივლისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, დღგ-ით დასაბეგრი ოპერაციები, დაბეგვრის დრო საქონლის მიწოდებისას/მომსახურების გაწევისას, შეზღუდვები დღგ-ის ჩათვლის უფლებაზე, საგადასახადო ანგარიშ-ფაქტურა, გადასახადის უკანონო ჩათვლა, დღგ-ისათვის გათვალისწინებული მოთხოვნების დარღვევა, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n1\nI ეტაპი - შემოსავლების სამსახური\n0 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\nN 16909\n12 ივლისი 2023\n\n\nბრძანება\n\n\n\n\nი/მ „----------“ (ს/ნ ----------) \n(მის.: ----------) \n2023 წლის 23 აპრილის საჩივრის \nდაკმაყოფილებაზე უარის თქმის თაობაზე\n\n\n\n\nშემოსავლების სამსახურმა დავების განხილვის საბჭოს 2023 წლის 15 ივნისის სხდომაზე (ოქმი №65) განიხილა ი/მ „----------“ (ს/ნ ----------) 2023 წლის 23 აპრილის №80514/1/2023 საჩივარი, შემოსავლების სამსახურის აუდიტის დეპარტამენტის 2023 წლის 23 მარტის №074-6 საგადასახადო მოთხოვნასთან დაკავშირებით.\n\n\nსადავო საკითხები: \n1. გადასახადის გადამხდელი არ ეთანხმება ფიქტიური გარიგების/უსაქონლო ოპერაციის ამსახველი ან ყალბი საგადასახადო ანგარიშ-ფაქტურის საფუძვლით განსაზღვრულ საგადასახადო ვალდებულებებს. გადამხდელი განმარტავს, რომ სადავო საგადასახადო ანგარიშ-ფაქტურების ნაწილი ასახავს რეალურ სამეურნეო ოპერაციებს.\n2. გადასახადის გადამხდელი არ ეთანხმება არაპირდაპირი მეთოდის შესაბამისად გამოყენებულ ფასნამატს და აღნიშნულის შედეგად განხორციელებულ დარიცხვას. მიიჩნევს, რომ შემოწმების მიერ მაღალი ფასნამატია გამოყენებული.\n\n\nფაქტობრივი გარემოებები: \nსაქმის მასალებით ირკვევა, რომ შემოსავლების სამსახურის აუდიტის დეპარტამენტის 2023 წლის 28 ნოემბრის №29583 ბრძანების საფუძველზე ჩატარდა ი/მ „----------“ (ს/ნ ----------) საქმიანობის კამერალური საგადასახადო შემოწმება. შესამოწმებელ პერიოდად განისაზღვრა 2020 წლის პირველი იანვრიდან 2022 წლის 24 ნოემბრამდე საანგარიშო პერიოდები, ხოლო სასაქონლო-მატერიალური ფასეულობების ინვენტარიზაციის მიზნებისთვის 2022 წლის 5 დეკემბრის ჩათვლით საანგარიშო პერიოდები. შემოწმების შედეგებზე 2023 წლის 20 მარტს შედგენილ იქნა საგადასახადო შემოწმების აქტი, გამოიცა 2023 წლის 23 მარტის №5823 ბრძანება და ამავე თარიღის №074-6 საგადასახადო მოთხოვნა, რომლის მიხედვით გადამხდელს საგადასახადო ვალდებულება განესაზღვრა სულ 290 840 ლარი, მათ შორის, გადასახადი 121 857 ლარი, ჯარიმა 156 601 ლარი და საურავი 12 382 ლარი.\n\n\nსადავო საკითხებთან დაკავშირებით საგადასახადო შემოწმების აქტის მიხედვით დარიცხვა განპირობებულია შემდეგი გარემოებებით:\n1. ი/მ „----------“ (ს/ნ ----------) დღგ-ს ჩასათვლელ თანხებში, 2021 წლის მაისის თვის დღგ-ს დეკლარაციაში გათვალისწინებული აქვს საგადასახადო ანგარიშ-ფაქტურა ეა---------- დღგ-ს თანხით 7230.5 ლარი, 2021 წლის ივლისის თვის საანგარიშო პერიოდზე - საგადასახადო ანგარიშ-ფაქტურა ეა---------- დღგ-ს თანხით 1433.89, 2021 წლის აგვისტოს თვის დღგ-ს დეკლარაციაში გათვალისწინებული აქვს საგადასახადო ანგარიშ-ფაქტურა ეა---------- დღგ-ს თანხით 1520.08 ლარი, 2021 წლის დეკემბრის თვის საანგარიშო პერიოდზე - საგადასახადო ანგარიშ-ფაქტურა ეა---------- დღგ-ს თანხით 3889.83 ლარი, 2022 წლის იანვრის თვის დღგ-ს დეკლარაციაში - საგადასახადო ანგარიშფაქტურა ეა---------- დღგ-ს თანხით 3500.85 ლარი, 2022 წლის თებერვლის თვის დღგ-ს დეკლარაციაში - საგადასახადო ანგარიშ-ფაქტურები: ეა---------- და ეა---------- დღგ-ს თანხით 5965.93 ლარი, 2022 წლის მარტის თვის დღგ-ს დეკლარაციაში - საგადასახადო ანგარიშ-ფაქტურა ეა---------- დღგ-ს თანხით 5575.9 ლარი, აპრილის თვის საანგარიშო პერიოდზე - საგადასახადო ანგარიშ-ფაქტურა ეა---------- დღგ-ს თანხით 3474.16 ლარი, მაისის თვის საანგარიშო პერიოდზე - საგადასახადო ანგარიშფაქტურები: ეა----------, ეა---------- და ეა---------- დღგ-ს თანხით სულ 6106.57 ლარი, ივნისის თვის საანგარიშო პერიოდზე - საგადასახადო ანგარიშ-ფაქტურები: ეა---------- და ეა---------- დღგის თანხით სულ 5796.62 ლარი, ხოლო ივლისის თვის საანგარიშო პერიოდზე საგადასახადო ანგარიშფაქტურა ეა---------- დღგ-ის თანხით 4425.26 ლარი. საქართველოს ფინანსთა სამინისტროს საგამოძიებო სამსახურის მიერ მოწოდებული სისხლის სამართლის საქმის მასალით დგინდება, რომ ზემოაღნიშნული სამეურნეო ოპერაციები არის ფიქტიური, ხოლო საგადასახადო ანგარიშ-ფაქტურები არის ყალბი. საქართველოს საგადასახადო კოდექსის 178-ე მუხლის თანახმად ზემოაღნიშნული საგადასახადო ანგარიშ-ფაქტურები არ იქნა ასახული დღგ-ს ჩათვლებში და შესაბამისად დღგ-ს ჩასათვლელი თანხა შემცირდა. ასევე, გადამხდელი დაჯარიმდა საქართველოს საგადასახადო კოდექსის 275-ე მუხლის მიხედვით დეკლარაციაში გადასახადის თანხის შემცირებისთვის.\n საქართველოს ფინანსთა სამინისტროს საგამოძიებო სამსახურის მიერ მოწოდებული სისხლის სამართლის საქმის მასალით დგინდება, რომ შპს „----------“, შპს „----------“, და შპს „----------“ მიერ ი/მ „----------“-ზე გამოწერილ საგადასახადო ანგარიშ-ფაქტურებში დაფიქსირებული სამეურნეო ოპერაციები არის ფიქტიური და საგადასახადო ანგარიშ-ფაქტურები არის ყალბი. ფაქტობრივი გარემოებიდან გამომდინარე, ვინაიდან ი/მ „----------“ მიერ ჩათვლილი საგადასახადო ანგარიშფაქტურები წარმოადგენს ყალბ საგადასახადო დოკუმენტებს, შემოწმების მიერ, საქართველოს საგადასახადო კოდექსის 280-ე მუხლის პირველი ნაწილის შესაბამისად, ყალბი დღგ-ის ჩათვლის დოკუმენტით ჩათვლის განხორციელებისთვის, მეწარმე დაჯარიმდა საგადასახადო ანგარიშ-ფაქტურებში მითითებული დღგ-ის თანხების 200% პროცენტის ოდენობით. (საგადასახადო ანგარიშ-ფაქტურებზე: ეა----------, ეა----------, ეა---------- და ეა---------- ზემოაღნიშნული ჯარიმა არ გავრცელდა, რადგან მეწარმეს, 2021 წლის სექტემბრის, ოქტომბრისა და ნოემბრის საანგარიშო პერიოდებზე, დღგ-ს დეკლარაციაში ჩასათვლელ თანხებში არ ჰქონდა ასახული ზემოაღნიშნული საგადასახადო ანგარიშფაქტურები).\n საქართველოს ფინანსთა სამინისტროს საგამოძიებო სამსახურის მიერ მოწოდებული სისხლის სამართლის საქმის მასალით დგინდება ი/მ „----------“ მიერ შპს „----------“ გამოწერილი საგადასახადო ანგარიშ-ფაქტურებში: ეა----------, ეა---------- და ეა---------- დაფიქსირებული სამეურნეო ოპერაციები არის ფიქტიური და საგადასახადო ანგარიშ-ფაქტურები არის ყალბი. საქართველოს საგადასახადო კოდექსის 282-ე მუხლის მე-3 ნაწილის მიხედვით გადამხდელი დაჯარიმდა საგადასახადო ანგარიშ-ფაქტურაში მითითებული დღგ-ის თანხის 200 პროცენტის ოდენობით.\n2. გადამხდელის საქმიანობის საგანს წარმოადგენს შერეული საქონლით ვაჭრობა (საკვები პროდუქტები, ტანსაცმელი, სუვენირები და სხვა). შესამოწმებელ პერიოდში მეწარმეს სასაქონლო ზედნადებების მეშვეობით შეძენილი აქვს 398 237 ლარის ღირებულების სხვადასხვა დასახელების საქონელი, მათ შორის 2020 წელს - 8 427 ლარის ღირებულების, 2021 წელს 146 928 ლარის ღირებულების, ხოლო 2022 წლის 01 იანვრიდან 05 დეკემბრის ჩათვლით 242 882 ლარის ღირებულების. საქართველოს ფინანსთა სამინისტროს საგამოძიებო სამსახურის მიერ მოწოდებული სისხლის სამართლის საქმის მასალით დგინდება, რომ აქედან 364 920 ლარის ღირებულების საქონელი შეძენილია ყალბი საგადასახადო დოკუმენტებით, თუმცა აღნიშნულ მასალებში, მათ შორის ი/მ „----------“ გამოკითხვის ოქმში, ასევე მითითებულია, რომ რეალურად საქონლის შეძენა მოხდა უსაბუთოდ (---------- ტერიტორიაზე), ხოლო დღგ-ს აქტივის შესაქმნელად მასზე გამოიწერა ყალბი საგადასახადო დოკუმენტები. საგადასახადო მონიტორინგის დეპარტამენტის 2022 წლის 05 დეკემბრის N30510 ბრძანების საფუძველზე, ი/მ „----------“ კუთვნილ ობიექტზე (ფაქტიური მისამართი: ----------) ჩატარდა სასაქონლო-მატერიალური ფასეულობებისა და ძირითადი საშუალებების ინვენტარიზაცია. 2022 წლის 5 დეკემბრის მდგომარეობით სმფ-ს ნაშთი შეადგენდა საბაზრო ღირებულებით 29 676 ლარს. ვინაიდან გადამხდელი არ აწარმოებს საბუღალტრო აღრიცხვას, საგადასახადო კოდექსის 136-ე მუხლის მე-3 ნაწილისა და 73-ე მუხლის მე-5 ნაწილის შესაბამისად: გადამხდელის შემოსავლები გაანგარიშებული იქნა არაპირდაპირი მეთოდის გამოყენებით. შემოწმების შედეგად მოხდა საქონლის კატეგორიების მიხედვით დაყოფა, ხოლო სასაქონლო ზედნადებებისა და ინვენტარიზაციის მასალების გამოყენებით, საქონლის ჯგუფებზე - ფასნამატის გაანგარიშება, რამაც შესამოწმებელ პერიოდში გამოიწვია საშემოსავლოს და დღგ-ის დარიცხვა. ასევე, მეწარმე დაჯარიმდა საქართველოს საგადასახადო კოდექსის 275-ე მუხლის მიხედვით დეკლარაციაში გადასახადის თანხის შემცირებისთვის.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ გადასახადის გადამხდელის მოთხოვნა არ უნდა დაკმაყოფილდეს შემდეგ გარემოებათა გამო: \nსაქართველოს საგადასახადო კოდექსის 302-ე მუხლის მე-6 ნაწილის მიხედვით, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები. \n\n\nპირველ სადავო საკითხთან დაკავშირებით, შემოსავლების სამსახური მიუთითებს საქართველოს საგადასახადო კოდექსის 136-ე მუხლის მე-3 ნაწილზე, რომლის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაქართველოს საგადასახადო კოდექსის 158-ე მუხლის პირველი ნაწილის თანახმად, დღგ-ით დასაბეგრ პირად (შემდგომ - დასაბეგრი პირი) განიხილება ნებისმიერი პირი, რომელიც ნებისმიერ ადგილზე დამოუკიდებლად ახორციელებს ნებისმიერი სახის ეკონომიკურ საქმიანობას, მიუხედავად ამ საქმიანობის მიზნისა და შედეგისა.\nამავე კოდექსის 159-ე მუხლის პირველი ნაწილის „ა“ და „ბ“ ქვეპუნქტების თანახმად, დღგ-ით დასაბეგრი ოპერაციებია, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა.\nსაქართველოს საგადასახადო კოდექსის 163-ე მუხლის პირველი და მე-2 ნაწილების თანახმად: \n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nშემოსავლების სამსახური მიუთითებს საქართველოს საგადასახადო კოდექსის 174-ე მუხლის პირველ ნაწილზე, რომლის თანახმად, დღგ-ის ჩათვლა არის დასაბეგრი პირის უფლება, შეიმციროს გადასახდელი დღგ-ის თანხა საქონლის მიწოდებასთან/მომსახურების გაწევასთან დაკავშირებული ხარჯის სხვადასხვა კომპონენტის ღირებულებაზე პირდაპირ მიკუთვნებული დღგ-ის თანხით.\nამავე მუხლის მე-2 ნაწილის თანახმად, დღგ-ის ჩათვლის უფლება წარმოიშობა ჩასათვლელი დღგის თანხის დარიცხვის ვალდებულების წარმოშობის (შესაბამისი ოპერაციის დღგ-ით დაბეგვრის) მომენტიდან. ამავე მუხლის მე-3 ნაწილის თანახმად, დღგ-ის ჩათვლის უფლება აქვს მხოლოდ დღგ-ის გადამხდელად რეგისტრირებულ დასაბეგრ პირს.\nსაქართველოს საგადასახადო კოდექსის 175-ე მუხლის პირველი ნაწილის „ა“ ქვეპუნქტის თანახმად, თუ საქონელი/მომსახურება გამიზნულია ან გამოიყენება დღგ-ით დასაბეგრი ოპერაციის განხორციელებისთვის, დასაბეგრ პირს უფლება აქვს ჩაითვალოს საქართველოს ტერიტორიაზე სხვა დასაბეგრი პირისგან ამ საქონლის/მომსახურების შეძენისთვის გადახდილი/გადასახდელი დღგ.\nსაქართველოს საგადასახადო კოდექსის 176-ე მუხლის პირველი ნაწილის „ა“ ქვეპუნქტის თანახმად, დღგ-ის ჩათვლის მიღების საფუძველია ამ კოდექსის 175-ე მუხლის პირველი ნაწილის „ა“ და „ბ“ ქვეპუნქტებითა და მე-2 ნაწილით გათვალისწინებულ შემთხვევებში - საქონლის/მომსახურების შეძენასთან დაკავშირებით ამ კოდექსით დადგენილი წესით გამოწერილი საგადასახადო ანგარიშფაქტურა.\nსაქართველოს საგადასახადო კოდექსის 178-ე მუხლის „ე“ ქვეპუნქტის თანახმად, დღგ-ის ჩათვლა არ ხორციელდება იმ საგადასახადო ანგარიშ-ფაქტურით, რომელიც ფიქტიურ გარიგებას ან უსაქონლო ოპერაციას ასახავს. \nსაქართველოს საგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nსაქართველოს საგადასახადო კოდექსის 270-ე მუხლის პირველი ნაწილის თანახმად, საგადასახადო სანქცია არის პასუხისმგებლობის ზომა ჩადენილი საგადასახადო სამართალდარღვევისათვის. ამავე მუხლის მე-2 ნაწილის თანახმად, საგადასახადო სანქცია გამოიყენება გაფრთხილების, საურავის, ფულადი ჯარიმის, სამართალდარღვევის საქონლის ან/და სატრანსპორტო საშუალების უსასყიდლოდ ჩამორთმევის სახით, ამ კოდექსით გათვალისწინებულ შემთხვევებში.\nსაქართველოს საგადასახადო კოდექსის 280-ე მუხლის პირველი ნაწილის თანახმად, უსაქონლო ოპერაციის ან ფიქტიური გარიგების შედეგად ან ყალბი დღგ-ის ჩათვლის დოკუმენტით ჩათვლის განხორციელება - იწვევს პირის დაჯარიმებას ჩათვლილი გადასახადის თანხის 200 პროცენტის ოდენობით.\nსაქართველოს საგადასახადო კოდექსის 282-ე მუხლის მე-3 ნაწილის თანახმად, პირის მიერ ფიქტიური გარიგების/უსაქონლო ოპერაციის ამსახველი ან ყალბი საგადასახადო ანგარიშ-ფაქტურის გამოწერა - იწვევს საგადასახადო ანგარიშ-ფაქტურის გამომწერი/გამცემი პირის დაჯარიმებას საგადასახადო ანგარიშ-ფაქტურაში მითითებული დღგ-ის თანხის 200 პროცენტის ოდენობით.\nშემოსავლების სამსახური ყურადღებას ამახვილებს საქმეში არსებულ მასალებზე, რომლის მიხედვით, შემოწმების შედეგად, ვალდებულებები განსაზღვრულია საგამოძიებო ორგანოდან მიღებული ინფორმაციის გათვალისწინებით, რომლის შესაბამისად, გადასახადის გადამხდელის მიერ გამოწერილი/ჩათვლილი საგადასახადო ანგარიშ-ფაქტურები წარმოადგენს ფიქტიური გარიგებების შედეგს, რის შედეგადაც საგადასახადო შემოწმებით საქართველოს საგადასახადო კოდექსის 280-ე და 282-ე მუხლების მიხედვით, გადამხდელს შეუმცირდა ჩათვლილი დღგ, დღგ-ით დასაბეგრი ბრუნვა, დაერიცხა გადასახადი და განესაზღვრა შესაბამისი ჯარიმა.\nზემოაღნიშნული სამართლებრივი ნორმების და დადგენილი ფაქტობრივი გარემოებების გათვალისწინებით, შემოსავლების სამსახური განმარტავს, რომ შემოწმების მიერ ფიქტიური ოპერაციების საფუძველზე გამოწერილი/მიღებული საგადასახადო ანგარიშ-ფაქტურების მიხედვით დღგ-ით დასაბეგრი ბრუნვის/ჩათვლილი დღგ-ის თანხის შემცირება და შესაბამისი ჯარიმის შეფარდება განხორციელდა მართლზომიერად, წარმოდგენილი საჩივარი დაუსაბუთებელია და არ უნდა დაკმაყოფილდეს.\n\n\nმე-2 სადავო საკითხთან დაკავშირებით, შემოსავლების სამსახური მიუთითებს საქართველოს საგადასახადო კოდექსის 136-ე მუხლის მე-3 ნაწილზე, რომლის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაქართველოს საგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე, სხვა მსგავს ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაქართველოს საგადასახადო კოდექსის 158-ე მუხლის პირველი ნაწილის თანახმად, დღგ-ით დასაბეგრ პირად (შემდგომ - დასაბეგრი პირი) განიხილება ნებისმიერი პირი, რომელიც ნებისმიერ ადგილზე დამოუკიდებლად ახორციელებს ნებისმიერი სახის ეკონომიკურ საქმიანობას, მიუხედავად ამ საქმიანობის მიზნისა და შედეგისა. \nამავე კოდექსის 159-ე მუხლის პირველი ნაწილის „ა“ და „ბ“ ქვეპუნქტების თანახმად, დღგ-ით დასაბეგრი ოპერაციებია, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა.\nსაქართველოს საგადასახადო კოდექსის მე-100 მუხლის მე-3 ნაწილის „ბ“ ქვეპუნქტის თანახმად, ერთობლივ შემოსავალს განეკუთვნება ეკონომიკური საქმიანობით მიღებული შემოსავლები, რომლებიც დაკავშირებული არ არის დაქირავებით მუშაობასთან.\nამავე კოდექსის 102-ე მუხლის პირველი ნაწილის „ა“ ქვეპუნქტის მიხედვით, ეკონომიკური საქმიანობით მიღებულ შემოსავლებს განეკუთვნება საქონლის/მომსახურების მიწოდებით მიღებული შემოსავლები.\nსაქართველოს საგადასახადო კოდექსის მე-80 მუხლის პირველი ნაწილის თანახმად, რეზიდენტი ფიზიკური პირის საშემოსავლო გადასახადით დაბეგვრის ობიექტია დასაბეგრი შემოსავალი, რომელიც განისაზღვრება, როგორც სხვაობა კალენდარული წლის განმავლობაში მიღებულ ერთობლივ შემოსავალსა და ამ პერიოდისათვის ამ კოდექსით გათვალისწინებული გამოქვითვების თანხებს შორის.\nსაქართველოს საგადასახადო კოდექსის 105-ე მუხლის პირველი ნაწილის მიხედვით, ერთობლივი შემოსავლიდან გამოიქვითება ყველა ხარჯი, რომელიც დაკავშირებულია მის მიღებასთან, გარდა იმ ხარჯებისა, რომლებიც ამ კოდექსის თანახმად გამოქვითვას არ ექვემდებარება.\nამავე მუხლის მე-2 ნაწილის თანახმად, თუ ამ კოდექსით სხვა რამ არ არის გათვალისწინებული, ყველა ხარჯი დოკუმენტურად უნდა იყოს დადასტურებული.\nსაქართველოს საგადასახადო კოდექსის 72-ე მუხლის პირველი ნაწილის თანახმად, პირველადი საგადასახადო დოკუმენტი არის წერილობითი დოკუმენტი, რომლითაც შესაძლებელია სამეურნეო ოპერაციის მონაწილე მხარეთა იდენტიფიცირება, აქვს თარიღი და მოიცავს მიწოდებული საქონლის/გაწეული მომსახურების ჩამონათვალსა და ღირებულებას. საქონლის/მომსახურების გაცვლის (ბარტერულ) ოპერაციაზე გამოწერილ პირველად საგადასახადო დოკუმენტში საქონლის ღირებულების (მათ შორის, საქონლის ერთეულის ფასის) მითითება სავალდებულო არ არის.\nშემოსავლების სამსახური ყურადღებას ამახვილებს, საგადასახადო შემოწმების აქტში ასახულ ფაქტობრივ გარემოებებზე, რომლის მიხედვით, საგადასახადო მონიტორინგის დეპარტამენტის მიერ ი/მ „----------“ კუთვნილ ობიექტზე ჩატარებული სასაქონლო-მატერიალური ფასეულობებისა და ძირითადი საშუალებების ინვენტარიზაციის შედეგად გამოვლინდა სმფ-ს ნაშთი 29 676 ლარის საბაზრო ღირებულებით. ვინაიდან გადამხდელი არ აწარმოებდა ბუღალტრულ აღრიცხვას, შემოწმების მიერ მისი შემოსავლები გაანგარიშებულ იქნა არაპირდაპირი მეთოდის გამოყენებით, კერძოდ, განხორციელდა საქონლის კატეგორიების მიხედვით დაყოფა, ხოლო სასაქონლო ზედნადებებისა და ინვენტარიზაციის მასალების გამოყენებით, საქონლის ჯგუფებზე - ფასნამატის გაანგარიშება, რამაც შესამოწმებელ პერიოდში გამოიწვია დღგ-ით დასაბეგრი ბრუნვების, ასევე, წლიური საშემოსავლო გადასახადის ნაწილში ერთობლივი შემოსავლის გაზრდა. გარდა ზემოაღნიშნულისა, შემოწმების მიერ გამოქვითვებში გათვალისწინებულია დოკუმენტურად დადასტურებული შეძენების ღირებულება, ხოლო იმ სასაქონლო მატერიალური მარაგების შეძენაზე, რომლის შესყიდვის პირველადი დოკუმენტაცია წარმოდგენილი არ არის, ხარჯების დათვლა მოხდა არაპირდაპირი მეთოდის გამოყენებით. კერძოდ, სიტუაციური სახელმძღვანელო N0256 გათვალისწინებით.\nამასთან, შემოსავლების სამსახური აღნიშნავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული ვალდებულებები არამართლზომიერად. ხოლო, დავის წარმოების პროცესში არ ყოფილა წარმოდგენილი მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს.\nზემოხსენებული სამართლებრივი ნორმების, საქმეში არსებული მასალებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ საგადასახადო შემოწმების შედეგად არაპირდაპირი მეთოდის გამოყენებით საგადასახადო ვალდებულებები განსაზღვრულია კანონმდებლობის მოთხოვნათა დაცვით, წარმოდგენილი საჩივარი დაუსაბუთებელია და არ უნდა დაკმაყოფილდეს.\n\n\nსაქართველოს საგადასახადო კოდექსის 304-ე მუხლის საფუძველზე, \n\n\nვ ბ რ ძ ა ნ ე ბ:\n\n\n1. ი/მ „----------“ (ს/ნ ----------) საჩივარი არ დაკმაყოფილდეს;\n2. აღნიშნული ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. №16) ან სასამართლოში (მის.: ქ. ქუთაისი, ვიქტორ კუპრაძის ქ. №11 ), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაგადასახადო ანგარიშ-ფაქტურა\nჩათვლის შეზღუდვა\nშემოსავლების/ხარჯების განსაზღვრა არაპირდაპირი მეთოდით\nსაგადასახადო დეკლარაციაში/გაანგარიშებაში გადასახადის შემცირება\nჯარიმა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n32\n\nდოკუმენტის დათვალიერება\n\ninfohub@rs.ge",
    "title": "Document eb172565-5e91-4c92-8b1a-4876804f8159"
  }
}