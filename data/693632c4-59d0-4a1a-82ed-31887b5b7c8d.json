{
  "id": "693632c4-59d0-4a1a-82ed-31887b5b7c8d",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №23216/2/2024\n17 სექტემბერი 2024\nდოკუმენტის #:\n23216/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n11 სექტემბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, დღგ-ით დასაბეგრი ოპერაციები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n2 დოკუმენტი\n3\nIII ეტაპი - სასამართლო\n0 დოკუმენტი\n№23216/2/2024\n11 სექტემბერი 2024\n\n\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: ---------------- (ს/ნ ----------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,1.08.2024 წელს განიხილა და მიიღო გადაწყვეტილება ------------ს 6.06.2024 წელს რეგისტრირებულ საჩივარზე (რეგისტრაციის №23216/2/2024).\n\n\nდავის საგანი: \nსაქართველოს ფინანსთა სამინისტროსთან არსებული დავების განხილვის საბჭოს 30.11.2023 წლის №20618/2/2023 გადაწყვეტილების აღსრულების შედეგები. \n\n\nგასაჩივრებული გადაწყვეტილება: \nაუდიტის დეპარტამენტის 4.06.2024 წლის №007-112 საგადასახადო მოთხოვნა. \n\n\nდარიცხული თანხა: 263 492,3 ლარი. \nმათ შორის:\nგადასახადი - 154 928\nდღგ - 55 784\nსაშემოსავლო გადასახადი - 99 144\nჯარიმა - 72 308\nსაურავი - 36 256,3\n\n\nფაქტების აღწერა/დარიცხვის საფუძვლები \nაუდიტის დეპარტამენტის 12.12.2022 წლის კამერალური საგადასახადო შემოწმების აქტით შემოწმებულია მომჩივნის საქმიანობის 1.01.2019 წლიდან 1.07.2022 წლამდე პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით:\nშესამოწმებელ პერიოდში გადასახადის გადამხდელი ახორციელებს ტანსაცმლის იმპორტს -------დან და მის საცალო და საბითუმო რეალიზაციას თბილისში, იჯარით აღებულ ფართში. საგადასახადო შემოწმების მიზნებისათვის, გადასახადის გადამხდელთან საგადასახადო მონიტორინგის დეპარტამენტის მიერ 16.06.2022 წლის №15321 ბრძანების საფუძველზე, ჩატარდა სმფ-ების სრული ინვენტარიზაცია. შესაბამისად, შესამოწმებელი პერიოდი გაიზარდა 1.07.2022 წლამდე და გადასახადის გადამხდელისგან მოთხოვილი იქნა შემოწმებისათვის წარმოედგინა შესაბამისი პერიოდის საბანკო ანგარიშების ამონაწერები მომსახურე ბანკებიდან. საგადასახადო ორგანომ მომჩივნის საგადასახადო ვალდებულებები განისაზღვრა საგადასახადო კოდექსის 73-ე მუხლის მე-5 ნაწილის „ა“ ქვეპუნქტის მიხედვით, ვინაიდან მიიჩნია, რომ შესამოწმებელ პერიოდში გადასახადის გადამხდელი არ აწარმოებდა ბუღალტრულ აღრიცხვას. შემოწმებისას გამოყენებულია გადასახადის გადამხდელის მიერ ნაწილობრივ წარმოდგენილი ინფორმაცია/დოკუმენტაცია და შემოსავლების სამსახურის გადასახადების ადმინისტრირების საინფორმაციო სისტემაში გადასახადის გადამხდელის შესახებ არსებული მონაცემები. გადასახადის გადამხდელთან ჩატარებული ინვენტარიზაციის შედეგად დადგინდა სარეალიზაციო საქონლის საშუალო შეწონილი ფასნამატი 31,19%-ის ოდენობით (დღგ-ის გარეშე). შემმოწმებლების მიერ განხორციელდა ინვენტარიზაციით დადგენილი ფასნამატის გავრცელება. საგადასახადო შემოწმების მიმდინარეობისას დოკუმენტური რეალიზაციის საფუძველზე დადგენილი საშუალო შეწონილი ფასნამატით დაკორექტირდა გადასახადის გადამხდელის მიერ დეკლარირებული ერთობლივი შემოსავალი შესამოწმებელ პერიოდში და სხვაობაზე მეწარმეს დაერიცხა საშემოსავლო გადასახადის საგადასახადო კოდექსის 81-ე, 101-ე და 154-ე მუხლების შესაბამისად, ასევე დაეკისრა ჯარიმა გადასახადის შემცირებისათვის საგადასახადო კოდექსის 275-ე მუხლის თანახმად. შემოწმების მიერ დაკორექტირდა დეკლარირებული დღგ-ით დასაბეგრი ბრუნვები შემოწმებით დადგენილი საშუალო შეწონილი ფასნამატით (31,19%) და სხვაობაზე მეწარმეს დაერიცხა დღგ საგადასახადო კოდექსის 169-ე (2021 წლამდე მოქმედი რედაქცია) და საგადასახადო კოდექსის 166-ე (2021 წლიდან მოქმედი რედაქცია) მუხლების თანახმად. მომჩივანს დაკისრა ჯარიმა გადასახადის შემცირებისათვის საგადასახადო კოდექსის 275-ე მუხლის თანახმად.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 16.12.2022 წლის №007-346 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 2.08.2023 წლის №19025 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაბჭოს 30.11.2023 წლის №20618/2/2023 გადაწყვეტილებით გადასახადის გადამხდელს მიეცა წინადადება, ამ გადაწყვეტილების ჩაბარებიდან 15 კალენდარული დღის ვადაში აუდიტის დეპარტამენტის წარუდგინოს ინფორმაცია/დოკუმენტაცია ამ გადაწყვეტილების შესაბამისად. აუდიტის დეპარტამენტს დაევალა მომჩივნის მონაწილეობით დამატებით შეისწავლოს, საგადასახადო შემოწმების შედეგების გაანგარიშებისას გამოყენებული საშუალო შეწონილი ფასნამატის დაზუსტების და მომჩივნის მიერ 2021 წლის საანგარიშო პერიოდზე დეკლარირებული ბრუნვის/დასაბეგრი შემოსავლის განმეორებით დაბეგვრის საკითხები.\nსაბჭოს 30.11.2023 წლის №20618/2/2023 გადაწყვეტილების აღსრულების შედეგებზე შედგენილი აუდიტის დეპარტამენტის 23.05.2024 წლის დასკვნის მიხედვით, გადამხდელმა წარმოადგინა ინფორმაცია/დოკუმენტაცია, რომლის შესწავლის შედეგადაც საქონლის საშუალო შეწონილმა ფასნამატმა შეადგინა 29%. შედეგად, შემცირდა დასაბეგრი ერთობლივი შემოსავალი საერთო თანხით 38 593 ლარი, მათ შორის 2019 წლის შემოსავალი გაიზარდა 219 135 ლარით, 2020 წლის შემცირდა 10 920 ლარით, 2021 წლის შემცირდა 246 808 ლარით, რამაც გამოიწვია საგადასახადო შემოწმების აქტით დარიცხული საშემოსავლო გადასახადის ნაწილში შემცირება 7 719 ლარით. დარიცხული დღგ შემცირდა 9 360 ლარით, მათ შორის გადასახადი 6 501 ლარით და ჯარიმა 2 859 ლარით.\nაუდიტის დეპარტამენტის 23.05.2024 წლის დასკვნის საფუძველზე გადასახადის გადამხდელს წარედგინა ამავე დეპარტამენტის 4.06.2024 წლის №007-112 საგადასახადო მოთხოვნა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nმომჩივნის არგუმენტაცია \nწარმოდგენილი საჩივრის დავის საგანია საბჭოს 10.01.2024 წ. №20618/2/2023 გადაწყვეტილების სარეზოლუციო ნაწილის მე-4 პუნქტის „ა“ ქვეპუნქტში მითითებული დავალების აუდიტის დეპარტამენტის მიერ შესრულება. საბჭოს 10.01.2024 წ. №20618/2/2023 გადაწყვეტილების სარეზოლუციო ნაწილის მე-4 პუნქტის „ა“ ქვეპუნქტის თანახმად, „აუდიტის დეპარტამენტს დაევალოს: ა) მომჩივნის მონაწილეობით დამატებით შეისწავლოს, საგადასახადო შემოწმების შედეგების გაანგარიშებისას გამოყენებული საშუალო შეწონილი ფასნამატის დაზუსტების და მომჩივნის მიერ 2021 წლის საანგარიშო პერიოდზე დეკლარირებული ბრუნვის/დასაბეგრი შემოსავლის განმეორებით დაბეგვრის საკითხები“. მომჩივნის მტკიცებით, აუდიტის დეპარტამენტის მიერ არ შესრულდა დავალება: „შეისწავლოს მომჩივნის მიერ 2021 წლის საანგარიშო პერიოდზე დეკლარირებული ბრუნვის/დასაბეგრი შემოსავლის განმეორებით დაბეგვრის საკითხები“.\nგადაანგარიშების დასკვნაში (საკითხი №2; საკითხი №3), მართალია, მითითებულია საბჭოს გადაწყვეტილების სარეზოლუციო ნაწილის შესაბამისი ტექსტი („შეისწავლოს მომჩივნის მიერ 2021 წლის საანგარიშო პერიოდზე დეკლარირებული ბრუნვის/დასაბეგრი შემოსავლის განმეორებით დაბეგვრის საკითხები“), მაგრამ „აუდიტორის შეფასება“-ში არ არის მითითება, რომ შესწავლილ იქნა „მომჩივნის მიერ 2021 წლის საანგარიშო პერიოდზე დეკლარირებული ბრუნვის/დასაბეგრი შემოსავლის განმეორებით დაბეგვრის საკითხები“. ამავდროულად, დასკვნით ერთობლივი შემოსავლიდან/დასაბეგრი ბრუნვიდან არ არის ამორიცხული თანხა, რომელზეც მომჩივანი მიუთითებდა საბჭოში განხილულ საჩივარში. საბჭოს მიერ განხილულ საჩივარში სადავო საკითხზე მითითებული იყო შემდეგი პრეტენზია და არგუმენტაცია:\n„2021 წლის დასაბეგრ ბრუნვას არასწორად (განმეორებით) დაემატა მარტის და წლიურ დეკლარაციებში ასახული „დანაკლისი“.\nშემოწმების მასალების თანახმად, დეკლარირებული საწყისი და საბოლოო ნაშთების, იმპორტირებული სმფ-ების, სასაქონლო ზედნადებებით შეძენილი და რეალიზებული სმფ-ების გათვალისწინებით და სასაქონლო ზედნადების გარეშე რეალიზებულ საქონელზე შემოწმების მიერ დადგენილი ფასნამატის (31,19%) გავრცელებით განსაზღვრულ იქნა 2021 წლის დასაბეგრი ბრუნვა. კერძოდ, სასაქონლო ზედნადებებით განსაზღვრულ ბრუნვას 76 576 ლარის ოდენობით დაემატა 31,19% ფასნამატით განსაზღვრული ბრუნვა 686 637 ლარის ოდენობით და დაემატა მარტის დეკლარაციაში ასახული 31,19% ფასნამატზე აყვანილი „დანაკლისი“ 327 975 ლარის ოდენობით. მოცემული მონაცემები გარკვეული უზუსტობით ხასიათდება (მაგალითად, სასაქონლო ზედნადებით რეალიზებულია 94 324 ლარის საქონელი). ამასთან, წლიური ბრუნვა ამ მონაცემების შეჯამებით უნდა ყოფილიყო 1 091 188 ლარი, თუმცა შემოწმების მასალებში მითითებულია 1 024 354 ლარი. მაგრამ მთავარი შეცდომა, რამაც არსებითი გავლენა იქონია დასაბეგრი ბრუნვის მოცულობაზე არის „დანაკლისის“ თანხის ჩართვა დასაბეგრ ბრუნვაში.\nგადამხდელს 2021 წლის დასაწყისში დეკლარირებული ჰქონდა სმფ-ების საწყისი ნაშთი 1 061 041 ლარის ოდენობით. ამასთან დაკავშირებით გადამხდელს დაუკავშირდნენ შემოსავლების სამსახურიდან და მიუთითეს, რომ გადაემოწმებინათ სმფ-ების ფაქტობრივი არსებობა და, დანაკლისის არსებობის შემთხვევაში, იგი აესახათ საგადასახადო დეკლარაციებში. გადამხდელმა გადაამოწმა სმფ-ების არსებობა საწყობში და გამოავლინა დანაკლისი თვითღირებულებით 250 000 ლარის ოდენობით, რომელიც ასახა მარტის თვის დღგ-ის დეკლარაციაში და საშემოსავლო გადასახადის წლიურ დეკლარაციაში 25% ფასნამატით 312 500 ლარის ოდენობით. შესაბამისად, გადამხდელმა „ბუღალტრული“ სმფ-ებიდან მოცემული ფასნამატით „დანაკლისზე“ ჩამოწერა შესაბამისი სმფ-ები და, შესაბამისადვე, არ ასახა სმფ-ების საბოლოო ნაშთში. მოცემული გარემოება დასტურდება 2021 წლის წლიური დეკლარაციის მონაცემებით. კერძოდ, რეალიზებული პროდუქციის თვითღირებულება 584 653 ლარი (საწყისი ნაშთი 1 061 041 ლარი + შეძენილი მარაგები 624 764 ლარი - საბოლოო ნაშთი 1 101 151 ლარი) და ერთობლივი შემოსავალი 730 817 ლარი. აქედან, ფასნამატი განისაზღვრება 25%-ით. მოცემული ნიშნავს იმას, რომ „დანაკლისი“ მომჩივნის მიერ განხილულია ჩვეულებრივ მიწოდებად და არ არსებობს მისი დასაბეგრ ბრუნვაში დამატებით (განმეორებით) ხელოვნურად ჩართვის საფუძველი.\nშემოწმების მასალებში, როგორც აღინიშნა, „დანაკლისის“ საკითხის გარდა, უმნიშვნელო გადახრებით გაზიარებულია დეკლარირებული მონაცემები (საწყისი და საბოლოო ნაშთები, იმპორტისა და ადგილობრივი შეძენებისა და ზედნადებით რეალიზაციის მოცულობები) (იხ.: შემოწმების მასალები - საჩივრის დანართი). შესაბამისად, დეკლარირებულ და აუდირებულ ფასნამატებს შორის სხვაობა უნდა ყოფილიყო მხოლოდ 6%-ული პუნქტი (31%-25%). თუმცა შემოწმების მასალების მიხედვით გაანგარიშებული ფასნამატი იმპორტირებული საქონლის აუდირებული ღირებულების 100%-ის გათვალისწინებით არის 77% (75%-ის გათვალისწინებით კი საერთოდ 129%) (იხ. საჩივრის დანართი). მოცემული კი დამატებით ადასტურებს, რომ „დანაკლისის“ თანხა არასწორადაა ჩართული განმეორებით მომჩივნის დასაბეგრ ბრუნვაში/ერთობლივ შემოსავალში. \nაღნიშნულიდან გამომდინარე, დეკლარირებული „დანაკლისის“ თანხა მიუხედავად იმისა, დაკორექტირდება თუ არა ფასნამატი ან საერთოდ გამოყენებულ იქნება თუ არა არაპირდაპირი მეთოდი, როგორც განმეორებით ჩართული, ამოღებულ უნდა იქნეს აუდირებული დასაბეგრი ბრუნვიდან და ერთობლივი შემოსავლიდან“.\nგადაანგარიშების დასკვნით (საკითხი №2; საკითხი №3), როგორც აღინიშნა, ერთობლივი შემოსავლიდან/დასაბეგრი ბრუნვიდან არ იქნა განმეორებით ჩართული თანხები და, შესაბამისად, ამ საკითხთან მიმართებაში გადასახადის გადამხდელის საგადასახადო ვალდებულებები არ დაკორექტირდა.\nმოცემულ დავის საგანთან მიმართებაში რჩება მომჩივნის განხილულ საჩივარში მითითებული არგუმენტაცია. ამასთან, გადაანგარიშების დასკვნით დადგენილი 29%-იანი ფასნამატის გათვალისწინებით, მითითებული არგუმენტაციის გასამყარებლად დამატებით მივუთითებთ შემოწმების მასალების მონაცემების მიხედვით შედგენილ შემდეგ გაანგარიშებაზე: \nმაჩვენებელი                   დეკლარაცია შემოწმების   აქტი ფასნამატით:\nერთობლივი შემოსავალი 730816,54    1024354        745896,4197\nსაწყისის მარაგები             1061041       1061041         1061041\nსაბოლოო მარაგები 1101151,45 1101151,45 1101151,45\nშესყიდვები 624763,68 618324,7288 618324,7288\nფასნამატის კოეფიციენტი 1,250000004 1,771581985 1,29\n„დანაკლისი“ 312500\nშესყიდვების გაანგარიშება 111302/1,18+524001 618324,7288\nშემოწმების მასალებისა და გადაანგარიშების დასკვნის მონაცემების მიხედვით, როგორც ცხრილიდან ჩანს, დგინდება, რომ „დანაკლისის“ თანხის გათვალისწინებით დეკლარირებული ერთობლივი შემოსავლიდან (730 816, 54 ლარი) მიიღება ფასნამატი 25%. შემოწმების აქტით განსაზღვრული ერთობლივი შემოსავლიდან (1 024 354 ლარი) მიიღებოდა ფასნამატი 77% (მაშინ, როდესაც აქტში ფასნამატი განსაზღვრული იყო 31%-ით). გადაანგარიშების დასკვნით ფასნამატი დადგინდა 29%- ის ოდენობით. უკუგაანგარიშებით (ფასნამატის მიხედვით ერთობლივი შემოსავლის განსაზღვრით) მიიღება ერთობლივი შემოსავალი 745 896,42 ლარი. ამ შემოსავალში შედის 29% ფასნამატით რეალიზაციამდე აყვანილი „დანაკლისის“ თანხა. შესაბამისად, სწორედ მოცემული შემოსავლის მიხედვით უნდა მოხდეს 2021 წლის საშემოსავლო გადასახადის გაანგარიშება და შესაბამის პერიოდში დღგ-ის ბრუნვების განაწილება და დღგ-ით დაბეგვრა. \nგასაჩივრებულ ნაწილში უნდა გაუქმდეს აუდიტის დეპარტამენტის 4.06.2024 წ. №007-112 კორექტირებული საგადასახადო მოთხოვნა და 4.06.2024 წ. №13167 ბრძანება და ამავე დეპარტამენტს დაევალოს მომჩივნის მიერ 2021 წლის საანგარიშო პერიოდზე დეკლარირებული ერთობლივი შემოსავლის/დასაბეგრი ბრუნვების განმეორებით დაბეგვრის საკითხის შესწავლა და დარიცხული საშემოსავლო გადასახადის და დღგ-ის და შესაბამისი საგადასახადო სანქციების კორექტირება (შემცირება).\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 136-ე მუხლის პირველი და მე-3 ნაწილების თანახმად:\n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა.\n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 102-ე მუხლის პირველი ნაწილის „ა“ ქვეპუნქტის თანახმად, ეკონომიკური საქმიანობით მიღებულ შემოსავლებს განეკუთვნება საქონლის/მომსახურების მიწოდებით მიღებული შემოსავლები.\nსაგადასახადო კოდექსის 161-ე მუხლის პირველი ნაწილის „ა“ ქვეპუნქტის 1.01.2021 წლამდე მოქმედი რედაქციით, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. \nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციებია დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nსაბჭოს 30.11.2023 წლის №20618/2/2023 გადაწყვეტილებით გადასახადის გადამხდელს მიეცა წინადადება, ამ გადაწყვეტილების ჩაბარებიდან 15 კალენდარული დღის ვადაში აუდიტის დეპარტამენტის წარუდგინოს ინფორმაცია/დოკუმენტაცია ამ გადაწყვეტილების შესაბამისად. აუდიტის დეპარტამენტს დაევალა მომჩივნის მონაწილეობით დამატებით შეისწავლოს, საგადასახადო შემოწმების შედეგების გაანგარიშებისას გამოყენებული საშუალო შეწონილი ფასნამატის დაზუსტების და მომჩივნის მიერ 2021 წლის საანგარიშო პერიოდზე დეკლარირებული ბრუნვის/დასაბეგრი შემოსავლის განმეორებით დაბეგვრის საკითხები.\nსაბჭოს 30.11.2023 წლის №20618/2/2023 გადაწყვეტილების აღსრულების შედეგებზე შედგენილი აუდიტის დეპარტამენტის 23.05.2024 წლის დასკვნის მიხედვით, გადამხდელმა წარადგინა ინფორმაცია/დოკუმენტაცია, რომლის შესწავლის შედეგადაც საქონლის საშუალო შეწონილმა ფასნამატმა შეადგინა 29%. შედეგად, შემცირდა დასაბეგრი ერთობლივი შემოსავალი საერთო თანხით 38 593 ლარი, მათ შორის 2019 წლის შემოსავალი გაიზარდა 219 135 ლარით, 2020 წლის შემცირდა 10 920 ლარით და 2021 წლის შემცირდა 246 808 ლარით.\nსაბჭო მიუთითებს საქმის გარემოებებზე, მხარეთა არგუმენტაციაზე და მიიჩნევს, რომ სადავო საკითხი საჭიროებს დამატებით შესწავლას. კერძოდ, აუდიტის დეპარტამენტს უნდა დაევალოს სადავო საკითხის შესწავლა მომჩივნის მონაწილეობით, მის მიერ მითითებული არგუმენტების გათვალისწინებით და სათანადო საფუძვლების არსებობის შემთხვევაში, უზრუნველყოს მომჩივნის საგადასახადო ვალდებულებების კორექტირება (შემცირება).\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ;\n2. ნაწილობრივ გაუქმდეს აუდიტის დეპარტამენტის 4.06.2024 წლის №007-112 საგადასახადო მოთხოვნა;\n3. აუდიტის დეპარტამენტს დაევალოს სადავო საკითხის შესწავლა მომჩივნის მიერ მითითებული არგუმენტების გათვალისწინებით და მისი მონაწილეობით, სათანადო საფუძვლების არსებობის შემთხვევაში, განახორციელოს მომჩივნის საგადასახადო ვალდებულებების კორექტირება (შემცირება) და შედეგების ასახვა გადასახადის გადამხდელის პირადი აღრიცხვის ბარათზე;\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\n\n\n\n\n\n\nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nსაქონლის მიწოდება/მომსახურების გაწევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n8\n\nდოკუმენტის დათვალიერება\n\ninfohub@rs.ge",
    "title": "Document 693632c4-59d0-4a1a-82ed-31887b5b7c8d"
  }
}