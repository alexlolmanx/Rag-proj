{
  "id": "743cc73a-a4cf-41a6-b8e1-a0481a6fc885",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №17812/2/2022\n15 თებერვალი 2023\nდოკუმენტის #:\n17812/2/2022\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n22 დეკემბერი 2022\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, შემოსავლებისა და ხარჯების აღრიცხვის პრინციპები, გადახდის წყაროსთან გადასახადის დაკავების წესი, დღგ-ით დასაბეგრი ოპერაციები, საგადასახადო დეკლარაციაში/გაანგარიშებაში გადასახადის შემცირება, სხვა ჯარიმები\nჩამოტვირთვა\nგაზიარება\n№17812/2/2022\n22.12.2022 \n\n\n\n\nგ ა დ ა წ ყ ვ ე ტ ი ლ ე ბ ა \n\n\n\n\n\n\nმომჩივანი: შპს ----------- (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 22.12.2022 წელს განიხილა და მიიღო გადაწყვეტილება შპს ------------- 22.09.2022 წელს რეგისტრირებულ საჩივარზე (რეგისტრაციის №17812/2/2022).\n\n\n\n\nდავის საგანი: \nსაგადასახადო ვალდებულებების განსაზღვრა არაპირდაპირი მეთოდის გამოყენებით და გაანგარიშებული ფასნამატით.\n\n\nგასაჩივრებული გადაწყვეტილება:\n1. აუდიტის დეპარტამენტის 27.12.2021 წლის №002-436 საგადასახადო მოთხოვნა;\n2. შემოსავლების სამსახურის 5.09.2022 წლის №22964 ბრძანება.\n\n\nდარიცხული თანხა: 952 508 ლარი.\nმათ შორის:\nგადასახადი - 506 243\nდღგ - 102 063\nსაშემოსავლო გადასახადი - 409 207\nქონების გადასახადი - (-5 027)\nჯარიმა - 251 952\nსაურავი - 194 313\n\n\nფაქტების აღწერა \nკომპანიის საქმიანობაა რესტორნის ფუნქციონირება. აუდიტის დეპარტამენტის მიერ ჩატარდა გადასახადის გადამხდელის საქმიანობის 1.01.2018 წლიდან 1.07.2021 წლამდე საანგარიშო პერიოდის კამერალური საგადასახადო შემოწმება. შემოწმების შედეგები აისახა აუდიტის დეპარტამენტის 22.12.2021 წლის საგადასახადო შემოწმების აქტში. შემოწმების აქტიდან ირკვევა, რომ სადავო დარიცხვა განპირობებულია შემდეგი გარემოებების გამო: საწარმოს უფიქსირდება რეგისტრირებული საკონტროლო-სალარო აპარატი ქ. ----------, ---------ში. შემოწმების პროცესში გადამხდელმა წარადგინა სარესტორნო საქმიანობის აღრიცხვის პროგრამის ამონაწერი და წარმოებული პროდუქციის კალკულაციები, ხოლო ვერ წარადინა ბუღალტრული აღრიცხვის პროგრამის ასლი. სარესტორნე აღრიცხვის პროგრამის ამონაწერებით დადგინდა რეალიზებული კერძების რაოდენობა და სარეალიზაციო ფასი, ხოლო პროგრამის ამონაწერი არ მოიცავს წარმოებული კერძის თვითღირებულებას, მასზე გახარჯულ მასალებს. გადამხდელს არ აქვს წარმოების პროცესის აღრიცხვა, არ არის დაფიქსირებული მიღებული ნედლეული სახეობების მიხედვით, არ არის განხორციელებული ნედლეულის ჩამოწერა კალკულაციების მიხედვით, არ არის დაფიქსირებული წარმოებული კერძების რაოდენობები სახეობების მიხედვით.\nზემოაღნიშნულის გათვალისწინებით, საგადასახადო ორგანომ მიიჩნია, რომ შეუძლებელი იყო დაბეგვრის ობიექტის დადგენა, საგადასახადო კოდექსის 73-ე მუხლის მე-5 ნაწილის „ა“ ქვეპუნქტის საფუძველზე, გადამხდელის შემოსავლების გაანგარიშებისას გამოყენებული იქნა არაპირდაპირი მეთოდი. წარმოებული პროდუქციის ფასნამატის ანალიზისთვის შემოწმებისას გამოყენებულ იქნა გადამხდელის წარდგენილი კალკულაციები. კალკულაციებზე დაყრდნობით გაანგარიშდა ყველაზე ხშირად გაყიდვადი კერძების და სასმელის ფასნამატები სახეობების მიხედვით (17 დასახელების კერძი და 7 დასახელების სასმელი). აღნიშნული მეთოდით, შემოწმებისას გაანგარიშდა საშუალო შეწონილი ფასნამატი. საშუალო შეწონილი ფასნამატის გაანგარიშებისას გათვალისწინებულ იქნა თითოეული სახეობის გაყიდვების ხვედრითი წილი საერთო გაყიდვებში. ამგვარად გაანგარიშებული საშუალო შეწონილი ფასნამატი კერძებისთვის შეადგენს 256%-ს, ხოლო სასმელისთვის 277%-ს. გადამხდელის მიერ სასაქონლო ზედნადებითა და შესყიდვის აქტებით შეძენილ საქონელზე გავრცელდა კატეგორიის შესაბამისი ფასნამატი (კერძის ინგრედიენტებზე - 256%, ხოლო სასმელზე - 277%). გაანგარიშებისას გათვალისწინებულ იქნა გადამხდელის მიერ მიწოდებული შიდა აღწერით დადგენილი სასაქონლომატერიალური ფასეულობების ნაშთი 34 371 ლარის ოდენობით. არაპირდაპირი მეთოდით გაანგარიშებული დღგ-ით დასაბეგრი ბრუნვები შესამოწმებელ პერიოდზე გადანაწილდა დეკლარირებული ბრუნვების პროპორციულად, რის შედეგადაც გაიზარდა საწარმოს დღგ-ით დასაბეგრი ბრუნვები. შედეგად, გადამხდელს დაერიცხა დღგ და დაეკისრა ჯარიმა საგადასახადო კოდექსის 275-ე მუხლის საფუძველზე.\nასევე, არაპირდაპირი მეთოდით გაანგარიშდა გადამხდელის მიერ მიღებული ფული, რომელიც შემცირდა დოკუმენტითა და შესყიდვის აქტებით შეძენილი საქონლისა და მომსახურების ღირებულებით, გაცემული ხელფასებით, საიჯარო გადასახდელებით, ბიუჯეტში გადარიცხული გადასახადებით და საბანკო ხარჯებით. ამგვარად, გაანგარიშდა ყოველი თვის ბოლოს ნაღდი ფულის ნაშთი, რომელიც განხილულ იქნა საწარმოს დირექტორზე სახელფასო განაცემად და დაიბეგრა გადახდის წყაროსთან საგადასახადო კოდექსის 154-ე მუხლის შესაბამისად. საწარმოს დაერიცხა საშემოსავლო გადასახადი და ამავე კოდექსის 291-ე და 275-ე მუხლების მიხედვით, დაეკისრა ჯარიმები.\nშემოწმების აქტის საფუძველზე გამოიცა 27.12.2021 წლის №40943 ბრძანება და №002-436 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 5.09.2022 წლის №22964 ბრძანებით საჩივარი ნაწილობრივ დაკმაყოფილდა, ხოლო დავების განხილვის საბჭოში არსებული დავის საგნის ნაწილში არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახურმა იხელმძღვანელა საგადასახადო კოდექსის 136-ე მუხლით, 73-ე მუხლის მე-4, მე-5 და მე-9 ნაწილებით, 49-ე მუხლის პირველი ნაწილის „ე“ ქვეპუნქტით, 61-ე მუხლის მე-3 ნაწილით და შესაბამის პერიოდში მოქმედი საგადასახადო კოდექსის 160-ე მუხლით და 161-ე მუხლით, საგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტებით, 163-ე მუხლის პირველი და მე-2 ნაწილებით, 164-ე მუხლის პირველი ნაწილით, 101-ე მუხლის პირველი ნაწილით და 154-ე მუხლის პირველი ნაწილის „ა“ ქვეპუნქტით და მიიჩნია, რომ საგადასახადო შემოწმების შედეგად განსაზღვრული საგადასახადო ვალდებულებები შესაბამისობაშია კანონმდებლობის მოთხოვნებთან, ხოლო საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nმომჩივანი განმარტავს, რომ იყენებს სარესტორნე პროგრამა „სუფრას“, რომელშიც ხორციელდება სასაქონლო-მატერიალური ფასეულობების, კალკულაციებისა და რეალიზებული კერძების/სასმელების რაოდენობრივი/თანხობრივი აღრიცხვა.\nშემოწმებისას გაანგარიშებაში ჩართულია მხოლოდ 17 დასახელების კერძი და 7 დასახელების სასმელი (რეალიზაციის სრული მოცულობის 37%), მაშინ როცა ზემოაღნიშნული პროგრამის გამოყენებით შესაძლებელი იყო თითოეული კერძის ფასნამატის გაანგარიშება ინდივიდუალურად. ასევე, აღნიშნავს, რომ გარკვეული დასახელების საქონელი, მაგალითად, რძე, ღვინო და ა.შ. შემოწმებისას რეალიზაციაში ჩართულია, როგორც სასმელი, თუმცა აღნიშნული გარკვეულ შემთხვევებში გამოიყენება კერძების წარმოებაში. ასევე, რიგ შემთხვევებში კერძის/სასმლის კატეგორია მინიჭებული აქვს ძირითად საშუალებებს და ისეთ საქონელს, რომლებიც სამეურნეო დანიშნულებისთვისაა განკუთვნილი. მიუთითებს, რომ არაპირდაპირი მეთოდის გამოყენების შემთხვევაშიც კი, მათ მიერ ჩატარებული გაანგარიშების შედეგები მკვეთრად განსხვავდება შემოწმებით დადგენილი მონაცემებისგან, კერძოდ, კალკულაციებზე დაყრდნობით გაიანგარიშა 40 დასახელების კერძი და 17 დასახელების სასმელი (რეალიზაციის სრული მოცულობის 50%), რაზეც მიღებული საშუალო შეწონილი ფასნამატი კერძების შემთხვევაში 170%-ია, ხოლო სასმელის შემთხვევაში 252% (მათ შორის დოკუმენტური რეალიზაციის შემთხვევაში, რაც დასტურდება საგადასახადო ანგარიშ-ფაქტურებით და მიღება-ჩაბარების აქტებით).\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე), თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 49-ე მუხლის პირველი ნაწილის „ე“ ქვეპუნქტის შესაბამისად, საგადასახადო ორგანოებს უფლება აქვთ დამოუკიდებლად განსაზღვრონ გადასახადის გადამხდელის საგადასახადო ვალდებულების მოცულობა საგადასახადო ორგანოში არსებული ინფორმაციით (მათ შორის, გადასახადის გადამხდელის დანახარჯების შესახებ) ან შედარების მეთოდით – სხვა ამგვარი გადასახადის გადამხდელების შესახებ ინფორმაციის ანალიზის საფუძველზე, თუ გადასახადის გადამხდელი არ წარადგენს საგადასახადო კონტროლის განსახორციელებლად საჭირო სააღრიცხვო დოკუმენტაციას ან დადგენილი წესის დარღვევით აწარმოებს ბუღალტერიას, აგრეთვე ამ კოდექსით გათვალისწინებულ სხვა შემთხვევებში. საგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას. დადგენილია, რომ მომჩივნის საგადასახადო ვალდებულებები განისაზღვრა არაპირდაპირი მეთოდით. წარმოებული პროდუქციის ფასნამატის ანალიზისთვის გამოყენებულ იქნა გადამხდელის წარდგენილი კალკულაციები. გაანგარიშებისას გათვალისწინებულ იქნა გადამხდელის მიერ მიწოდებული შიდა აღწერით დადგენილი სასაქონლო-მატერიალური ფასეულობების ნაშთი.\nარაპირდაპირი მეთოდით გაანგარიშებული დღგ-ით დასაბეგრი ბრუნვები შესამოწმებელ პერიოდზე გადანაწილდა დეკლარირებული ბრუნვების პროპორციულად. ხოლო გაანგარიშებული ფულის ნაშთი, განხილულ იქნა საწარმოს დირექტორზე სახელფასო განაცემად. \nსაბჭოს სხდომაზე სადავო საკითხის ზეპირი განხილვისას აუდიტის დეპარტამენტის წარმომადგენელმა განმარტა, რომ გადასახადის გადამხდელმა ვერ შეძლო საბუღალტრო აღრიცხვის წარმოების სრულყოფილი ინფორმაციის მიწოდება, კერძოდ, წარმოების პროცესის აღრიცხვა არ ხდებოდა, მიღებული ნედლეული სახეობების მიხედვით არ ფიქსირდებოდა, ნედლეულის ჩამოწერა არ ხორცილდებოდა კალკულაციების მიხედვით, წარმოებული კერძების რაოდენობების აღრიცხვა არ იყო სახეობების მიხედვით. ასევე, შემოწმებისას გათვალიწინებული იქნა რძე და ღვინო იმ ოდენობით, რასაც გადასახადის გადამხდელი შესაბამისად, ყავის ან/და კერძების დასამზადებლად იყენებდა. \nიმ გარემოებებიდან გამომდინარე, რომ მომჩივანი არ აწარმოებდა ბუღალტრულ აღრიცხვას საგადასახადო კოდექსით დადგენილი წესით, რის გამოც შეუძლებელი იყო დაბეგვრის ობიექტის დადგენა და იმის გათვალისწინებით, რომ მომჩივანი არ წარმოადგენს ფასნამატის შესახებ მტკიცებულებებს, რაც მის მიერ დასახელებული არგუმენტების გაზიარების, შემოწმებისას განსაზღვრული და გავრცელებული ფასნამატის შეცვლის საფუძველი გახდებოდა, საბჭოს მიაჩნია, რომ მართებულია საგადასახადო ორგანოს მიერ არაპირდაპირი მეთოდის გამოყენებით და დადგენილი ფასნამატით საგადასახადო ვალდებულებების განსაზღვრა და არ არსებობს მომჩივნის არგუმენტების გათვალისწინების და საჩივრის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და \nგადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n15\n\nდოკუმენტის დათვალიერება\n\ninfohub@rs.ge",
    "title": "Document 743cc73a-a4cf-41a6-b8e1-a0481a6fc885"
  }
}