{
  "id": "5136e70f-ad61-4cd0-a3cc-2a08b6ed542a",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19571/2/2023\n14 ივნისი 2023\nდოკუმენტის #:\n19571/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n18 მაისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ით დასაბეგრი ოპერაციები, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას, დეკლარირების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№19571/2/2023\n18.05.2023\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: ერთობლივი საქმიანობის ამხანაგობა „----------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 18.05.2023 წელს განიხილა და მიიღო გადაწყვეტილება ერთობლივი საქმიანობის ამხანაგობა „----------“ 1.05.2023 წელს რეგისტრირებულ საჩივარზე (რეგისტრაციის №19571/2/2023). \n\n\nდავის საგანი: \nდღგ-ით დასაბეგრი ბრუნვის გაზრდა მიღებული ავანსებით. \n\n\nგასაჩივრებული გადაწყვეტილება: \n1. აუდიტის დეპარტამენტის 22.12.2022 წლის №081-280 საგადასახადო მოთხოვნა;\n2. შემოსავლების სამსახურის 5.04.2023 წლის №7455 ბრძანება.\n\n\nფაქტების აღწერა/დარიცხვის საფუძვლები \nაუდიტის დეპარტამენტის 9.12.2022 წლის კამერალური საგადასახადო შემოწმების აქტით შემოწმებულია 2021 წლის დეკემბრის თვის საანგარიშო პერიოდი ბიუჯეტთან ანგარიშსწორების სისწორის დადგენის მიზნით დღგ-ის ნაწილში.\nმომჩივანი გადასახადის გადამხდელად რეგისტრირებულია 10.09.2018 წელს, ხოლო დღგ-ის გადამხდელად 29.01.2019 წელს. გადასახადის გადამხდელი სახელმწიფო შესყიდვებში მონაწილეობის გზით ახორციელებს სამშენებლო-სარემონტო სამუშაოებს. შესამოწმებელ პერიოდში უფიქსირდება რამდენიმე ობიექტის მშენებლობა/რემონტი. გადასახადის გადამხდელს ჰყავს ქვეკონტრაქტორი - შპს „----------“, რომელიც ასრულებს მშენებლობა/რემონტს. შემოწმების მიერ დამუშავებული იქნა დეკემბრის თვის საბანკო ამონაწერები, შემოსავლების სამსახურის ერთიანი ელექტრონული ბაზები და სახელმწიფო შესყიდვების სააგენტოს ელექტრონულ გვერდზე არსებული ინფორმაცია. 2021 წლის დეკემბრის თვეში დაბეგრილია საქართველოს შინაგან საქმეთა სამინისტროს საგანგებო სიტუაციების მართვის სამსახურისთვის გაწეული მომსახურებიდან მიღებული შემოსავალი და ავანსი, ამასთან საბანკო ანგარიშების ამონაწერებში უფიქსირდება ჩარიცხული თანხები გაწეული სამშენებლო სამუშაოებისთვის, რომელიც არ არის ასახული დეკემბრის თვის დღგ-ით დასაბეგრ ბრუნვაში. ამხანაგობა ბუღალტრულ აღრიცხვას არ აწარმოებს, არ იქნა წარმოდგენილი ინფორმაცია დებიტორკრედიტორების შესახებ. შემოწმება დაეყრდნო საბანკო ამონაწერების და შემოსავლების სამსახურის ერთიანი ელექტრონული ბაზების მონაცემებს. შედეგად დადგინდა, რომ გადასახადის გადამხდელს სრულყოფილად არ აქვს დაბეგრილი მიღებული შემოსავალი. გამოვლენილი სხვაობით დაკორექტირდა 2021 წლის დეკემბრის თვის დღგ-ით დასაბეგრი ბრუნვა. გადასახადის გადამხდელს დაერიცხა დღგ და დაეკისრა ჯარიმა საგადასახადო კოდექსის 275-ე მუხლის შესაბამისად.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 22.12.2022 წლის №081-280 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 5.04.2023 წლის №7455 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 159-ე მუხლის პირველი ნაწილის „ა“ და „ბ“ ქვეპუნქტებზე, 163-ე მუხლის პირველ და მე-2 ნაწილებზე, 164-ე მუხლის პირველ ნაწილზე, 168-ე მუხლის პირველ ნაწილზე, 43-ე მუხლის მე-4 ნაწილზე, „გადასახადების ადმინისტრირების შესახებ“ საქართველოს ფინანსთა მინისტრის 31.12.2010 წლის №996 ბრძანებით დამტკიცებული ინსტრუქციის 481 მუხლის პირველ პუნქტზე და ყურადღებას ამახვილებს ფაქტობრივ გარემოებებზე, რომლის მიხედვით დგინდება, რომ საწარმო ბუღალტრულ აღრიცხვას არ აწარმოებს, ასევე შემოწმებისთვის არ იქნა წარდგენილი ინფორმაცია დებიტორკრედიტორების შესახებ. შემოწმებით გადასახადის გადამხდელის საბანკო ამონაწერების, შემოსავლების სამსახურის გადასახადების ადმინისტრირების საინფორმაციო სისტემაში არსებული მონაცემების, სახელმწიფო შესყიდვების სააგენტოს ვებგვერდზე არსებული ინფორმაციის დამუშავება/შესწავლის შედეგად დგინდება, რომ საბანკო ამონაწერებში გადასახადის გადამხდელს უფიქსირდება გაწეული სამშენებლო სამუშაოებისთვის თანხების ჩარიცხვა, რომელიც არ არის ასახული დეკემბრის თვის დღგ-ით დასაბეგრ ბრუნვაში, რის შედეგადაც საწარმოს განესაზღვრა შესაბამისი საგადასახადო ვალდებულება. ასევე, აუდიტის დეპარტამენტის წარმომადგენლის განმარტებით, გადასახადის გადამხდელი შემოწმებასთან არ თანამშრომლობდა. ამასთან, მომჩივანს საგადასახადო დავის ეტაპზე არ წარმოუდგენია მისი პოზიციის დამადასტურებელი ისეთი დოკუმენტაცია/მტკიცებულება, რომელიც შეცვლიდა საგადასახადო შემოწმებით დადგენილ ფაქტობრივ გარემოებებს. \nზემოაღნიშნული ფაქტობრივი გარემოებების და სამართლებრივი ნორმების გათვალისწინებით, შემოსავლების სამსახურმა მიიჩნია, რომ შემოწმებით დღგ-ის ნაწილში საგადასახადო ვალდებულებების განსაზღვრა შესაბამისობაშია კანონმდებლობის მოთხოვნებთან, საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nშემოწმების აქტში დაფიქსირებული სახელმწიფოს მხრიდან მიღებული ავანსები ამხანაგობას დღგ-ით არ აქვს დაბეგრილი იმ გარემოების გათვალისწინებით, რომ მიღებული ავანსები ირიცხებოდა ქვეკონტრაქტორებთან, რომელიც ასრულებდა სამუშაოებს. ქვეკონტრაქტორი კი გარკვეული მიზეზების გამო ვერ აწარმოებდა გადახდილ ავანსებზე ანგარიშ-ფაქტურის გამოწერას, რაც წარმოშობდა ავანსებზე დარიცხული დღგ-ის ჩათვლის უფლებას.\nასევე, დამკვეთის მიერ 2021 წლის დეკემბერში გადმორიცხული თანხები სრულად არ შეიძლება იქნას განხილული ავანსებად, რადგან თანხის ნაწილი მოიცავს ავანსს, ნაწილი კი არის შესრულებული სამუშაოს ღირებულება, რომელზეც 2021 წლის დეკემბერში ამხანაგობის მიერ გამოწერილია საგადასახადო ანგარიშ-ფაქტურა და ასახულია შესაბამის დეკლარაციაში. ამხანაგობის საქმიანობის სრული პერიოდი აღნიშნულ შემოწმებამდე არის შემოწმებული და შესაბამისად, შესამოწმებელ პერიოდში ამხანაგობის მიერ გამოწერილი საგადასახადო ანგარიშ-ფაქტურები შესრულებებზე, რომლის თანხებიც ავანსად წინა პერიოდში ჰქონდა აღებული და წინა შემოწმებების დროს დაიბეგრა. ხდება აღნიშნული თანხის განმეორებით დაბეგვრა.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების თანახმად, დღგ-ით დასაბეგრი ოპერაციებია: \nა) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება;\nბ) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ მომსახურების გაწევა. \nსაგადასახადო კოდექსის 163-ე მუხლის პირველი და მე-2 ნაწილების თანახმად: \n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nშემოწმების შედეგად დადგენილია, რომ მომჩივანი სახელმწიფო შესყიდვებში მონაწილეობის გზით ახორციელებს სამშენებლო-სარემონტო სამუშაოებს. შესამოწმებელ პერიოდში უფიქსირდება რამდენიმე ობიექტის მშენებლობა/რემონტი. 2021 წლის დეკემბრის თვეში საბანკო ანგარიშების ამონაწერებში უფიქსირდება ჩარიცხული თანხები გაწეული სამშენებლო სამუშაოებისთვის, რომელიც არ არის ასახული დეკემბრის თვის დღგ-ით დასაბეგრ ბრუნვაში. ამხანაგობა ბუღალტრულ აღრიცხვას არ აწარმოებს, არ იქნა წარმოდგენილი ინფორმაცია დებიტორ-კრედიტორების შესახებ.\nაუდიტის დეპარტამენტის წარმომადგენლის განმარტებით, გადასახადის გადამხდელი შემოწმების პროცესში არ მონაწილეობდა, ვერ შედგეა სატელეფონო კომუნიკაცია, რის გამოც დღგ-ით დასაბეგრი ბრუნვა განისაზღვრა საბანკო ანგარიშების ამონაწერების და შემოსავლების სამსახურის ერთიანი ელექტრონული ბაზის მონაცემების საფუძველზე. დაბეგრილი ავანსების შესახებ ერთიანი ელექტრონული ბაზის მიხედვით არსებული ინფორმაცია გათვალისწინებულია. გადასახადის გადამხდელის მიერ დამატებით ინფორმაცია წარმოდგენილი არ იქნა.\nსაბჭო ყურადღებას ამახვილებს საქმის გარემოებებზე, მხარეთა არგუმენტაციაზე და მიიჩნევს, რომ საბანკო ანგარიშების ამონაწერების, შემოსავლების სამსახურის ერთიანი ელექტრონული ბაზების და სახელმწიფო შესყიდვების სააგენტოს ელექტრონულ გვერდზე არსებული ინფორმაციის გათვალისწინებით მომჩივნის საგადასახადო ვალდებულებები განსაზღვრულია საგადასახადო კანონმდებლობის შესაბამისად.\nსაბჭო მიიჩნევს, რომ ვინაიდან არ არის წარმოდგენილი მტკიცებულებები, რომლითაც დადგინდება შემოწმების შედეგად დადგენილისგან განსხვავებული გარემოებები, არ არსებობს მომჩივნის საგადასახადო ვალდებულებების კორექტირების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაქონლის მიწოდება/მომსახურების გაწევა\nმიღებული/მისაღები ანაზღაურება (მ.შ. სუბსიდია)\nსაქონლის მიწოდების ადგილი\nმომსახურების გამწევის ადგილის მიხედვით დაბეგვრა\nავანსების დაბეგვრა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n40\n\nდოკუმენტის დათვალიერება\n\ninfohub@rs.ge",
    "title": "Document 5136e70f-ad61-4cd0-a3cc-2a08b6ed542a"
  }
}