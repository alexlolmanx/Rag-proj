{
  "id": "453ad8c4-3b5c-4e9f-8de3-06bd1eec5bd4",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 22673\n24 ოქტომბერი 2024\nდოკუმენტის #:\n22673\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n22 ოქტომბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა\nჩამოტვირთვა\nგაზიარება\nN 22673\n22 ოქტომბერი 2024\n\n\nბრძანება \n\n\n\n\nფ/პ \"-------\"-ის (პ/ნ \"-------\")\n(ფაქტ. მის. \"-------\")\n2024 წლის 14 აგვისტოს საჩივრის\nნაწილობრივ დაკმაყოფილების თაობაზე\n\n\n\n\nშემოსავლების სამსახურმა დავების განხილვის საბჭოს 2024 წლის 5 სექტემბერს, 12 სექტემბერს და 3 ოქტომბერს გამართულ სხდომებზე (ოქმები №95, №98 და №107) განიხილა ფ/პ  \"-------\"-ის (პ/ნ  \"-------\") №91435/1/2024 საჩივარი, შემოსავლების სამსახურის აუდიტის დეპარტამენტის 2024 წლის 15 ივლისის №999-9 საგადასახადო მოთხოვნასთან დაკავშირებით. \n\n\nგადასახადის გადამხდელის პოზიცია:\nგადამხდელი არ ეთანხმება არაპირდაპირი მეთოდის საფუძველზე საშემოსავლო გადასახადში განსაზღვრულ ვალდებულებებს. აცხადებს, რომ არ არის მეწარმე, იგი წარმოადგენს დაქირავებულ პირს, რომელიც ჩართულია ერთ-ერთი ორგანიზაციის ეკონომიკურ საქმიანობაში და ამის სანაცვლოდ იღებს ანაზღაურებას. მისი შემოსავალი განსაზღვრულია დამქირავებელსა და დაქირავებულს შორის რეგულირებული სახელშეკრულებო ურთიერთობით, კომპანიის წარმატებული ეკონომიკური საქმიანობა პირდაპირ და დადებითად აისახება დაქირავებულის კეთილდღეობაზე, ვინაიდან მისი საწყის ეტაპზე არსებული ხელფასი 4500 ლარი, 2023 წლიდან გაზრდილია 9000 ლარამდე. მას გააჩნია როგორც პირადი, ასევე სამსახურებრივი ინტერესი, კომპანიას ჰქონდეს საკმარისი ფულადი სახსრები, რათა შეძლოს სავალუტო ოპერაციების რაც შეიძლება დიდი მოცულობით განხორციელება, ვინაიდან სწორედ ამ შესრულებული ტრანზაქციების მოცულობა წარმოადგენს საზოგადოების შემოსავლის წყაროს, რომელიც განისაზღვრება სხვაობით შეძენილ ვალუტასა და რეალიზებულ ვალუტის კურს შორის.\nაუდიტის დეპარტამენტის მიერ, მომჩივანისთვის ჩარიცხული მთლიანი თანხა ნაღიარებია შემოსავლად და დაბეგრილია 1%-ით. აღნიშნავს, რომ დღევანდელ რეალობაში ვალუტის გაცვლის ოპერაციებში საკომისიო 1% შესაძლებელია ჰქონდეს რამდენიმე კომერციულ ბანკს განსხვავებით ვალუტის გადამცვლელი პუნქტებისა და ამით სარგებლობენ მხოლოდ და მხოლოდ იმიტომ, რომ იურიდიული პირებისთვის ანგარიშიდან თანხის მოხსნაზე დაწესებული აქვთ ცალკე საკომისიო 0,2%- იდან 0,5%-მდე, რაც წარმოადგენს დამატებით ხარჯს და იურიდიული პირებისთვის ხშირ შემთხვევაში თითქმის არარენტაბელური ან ნაკლებად ეფექტურია ანგარიშიდან თანხის მოხსნა და ამისთვის საკომისიოს გადახდა, შემდეგ თანხის კონვერტაცია ნაკლები საკომისიოს გადახდით ვალუტის გადამცვლელ პუნქტებში და კონვერტირებული თანხის ისევ ანგარიშზე შეტანა, რადგან ზემოაღნიშნული ოპერაციები დამატებით დროს და ფინანსურ დანახარჯებს მოითხოვს. ამასთან, არ ეთანხმება აუდიტის დეპარტამენტის პოზიციას, რომ მის ანგარიშზე ყველა ჩარიცხული თანხა დაკვალიფიცირებულია მის შემოსავლად, ყველა მიღებული თანხის 1% აღიარებულია ერთობლივ შემოსავლად და წლების მიხედვით დაერიცხა საშემოსავლო გადასახადი 1%. \n2. გადასახადის გადამხდელი, საქართველოს საგადასახადო კოდექსის 269-ე მუხლის მე-7 ნაწილის შესაბამისად, ითხოვს დარიცხული სანქციისგან გათავისუფლებას.\n\n\nფაქტობრივი გარემოებები:\nსაქმეში არსებული მასალებით ირკვევა, რომ შემოსავლების სამსახურის აუდიტის დეპარტამენტის 2024 წლის 4 აპრილის №7499 ბრძანებების საფუძველზე ჩატარდა ფ/პ \"-------\"-ის (პ/ნ \"-------\") საქმიანობის კამერალური საგადასახადო შემოწმება. შესამოწმებელ პერიოდად განისაზღვრა 2021 წლის პირველი იანვრიდან 2024 წლის 2 აპრილამდე საანგარიშო პერიოდები. შემოწმების შედეგებზე 2024 წლის 20 ივნისს შედგენილ იქნა საგადასახადო შემოწმების აქტი. შემოწმების აქტის საფუძველზე, აუდიტის დეპარტამენტმა 2024 წლის 15 ივლისს გამოსცა №16672 ბრძანება და №999-9 საგადასახადო მოთხოვნა, რომლითაც გადასახადის გადამხდელს დამატებით გადასახდელად განესაზღვრა სულ 55 851 ლარი, მათ შორის, გადასახადი 31 173 ლარი, ჯარიმა 15 587 ლარი და საურავი 9 091 ლარი. \n\n\nსაგადასახადო შემოწმების აქტის მიხედვით სადავო საკითხთან დაკავშირებით დარიცხვა გამოწვეულია შემდეგი გარემოებებით: \nსაგადასახადო შემოწმების ფარგლებში ირკვევა, რომ, მეწარმის საქმიანობის საგანს წარმოადგენს სავალუტო ოპერაციების განხორციელება. შემოწმების პროცესში, საქართველოს საგადასახადო კოდექსის 70-ე მუხლის საფუძველზე გამოთხოვილ იქნა ინფორმაცია ფიზიკური პირებისაგან, რომელთაც ჩარიცხული ჰქონდათ სხვადასხვა ვალუტაში თანხები ფ/პ\"-------\"-სთვის საბანკო ანგარიშებზე. საქართველოს საგადასახადო კოდექსის 73-ე მუხლის მე-5 ნაწილის \"ა\" ქვეპუნქტის შესაბამისად მოხდა ფ/პ \"-------\"-ის ერთობლივი შემოსავლის გაანგარიშება წლების მიხედვით. შემოწმების შედეგად პირს დაერიცხა კუთვნილი საშემოსავლო გადასახადი და ჯარიმა საქართველოს საგადასახადო კოდექსის 275-ე მუხლის მიხედვით. \n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ გადასახადის გადამხდელის მოთხოვნა უნდა დაკმაყოფილდეს ნაწილობრივ შემდეგ გარემოებათა გამო: \n\n\nპირველ სადავო საკითხთან დაკავშირებით, შემოსავლების სამსახური მიუთითებს საქართველოს საგადასახადო კოდექსის 136-ე მუხლის პირველ ნაწილზე, რომლის თანახმად, გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა. ამავე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაქართველოს საგადასახადო კოდექსის 49-ე მუხლის პირველი ნაწილის „ე“ ქვეპუნქტის თანახმად, ამ კოდექსის დებულებათა გათვალისწინებით საგადასახადო ორგანოებს თავიანთი კომპეტენციის ფარგლებში და საქართველოს კანონმდებლობით დადგენილი წესით უფლება აქვთ დამოუკიდებლად განსაზღვრონ გადასახადის გადამხდელის საგადასახადო ვალდებულების მოცულობა საგადასახადო ორგანოში არსებული ინფორმაციით (მათ შორის, გადასახადის გადამხდელის დანახარჯების შესახებ) ან შედარების მეთოდით – სხვა ამგვარი გადასახადის გადამხდელების შესახებ ინფორმაციის ანალიზის საფუძველზე, თუ გადასახადის გადამხდელი არ წარადგენს საგადასახადო კონტროლის განსახორციელებლად საჭირო სააღრიცხვო დოკუმენტაციას ან დადგენილი წესის დარღვევით აწარმოებს ბუღალტერიას, აგრეთვე ამ კოდექსით გათვალისწინებულ სხვა შემთხვევებში.\nამავე კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე), თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაქართველოს საგადასახადო კოდექსის 79-ე მუხლის „ა“ ქვეპუნქტის მიხედვით, საშემოსავლო გადასახადის გადამხდელია რეზიდენტი ფიზიკური პირი. \nამავე კოდექსის მე-80 მუხლის პირველი ნაწილის მიხედვით, რეზიდენტი ფიზიკური პირის საშემოსავლო გადასახადით დაბეგვრის ობიექტია დასაბეგრი შემოსავალი, რომელიც განისაზღვრება, როგორც სხვაობა კალენდარული წლის განმავლობაში მიღებულ ერთობლივ შემოსავალსა და ამ პერიოდისათვის ამ კოდექსით გათვალისწინებული გამოქვითვების თანხებს შორის.\nსაქართველოს საგადასახადო კოდექსის მე-100 მუხლის მიხედვით: \n1. რეზიდენტის ერთობლივი შემოსავალი შედგება საქართველოში არსებული წყაროდან და საქართველოს ფარგლების გარეთ მიღებული შემოსავლებისაგან.\n3. ერთობლივ შემოსავალს განეკუთვნება ნებისმიერი ფორმით ან/და საქმიანობით მიღებული შემოსავალი, კერძოდ: \nა) ხელფასის სახით მიღებული შემოსავლები;\nბ) ეკონომიკური საქმიანობით მიღებული შემოსავლები, რომლებიც დაკავშირებული არ არის დაქირავებით მუშაობასთან;\nგ) სხვა შემოსავლები, რომლებიც დაკავშირებული არ არის დაქირავებით მუშაობასთან და ეკონომიკურ საქმიანობასთან.\nსაქართველოს საგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nშემოსავლების სამსახური მიუთითებს საქართველოს ზოგადი ადმინისტრაციული კოდექსის 96– ე მუხლზე, რომლის თანახმად, ადმინისტრაციული ორგანო ვალდებულია ადმინისტრაციული წარმოებისას გამოიკვლიოს საქმისათვის ყველა მნიშვნელოვანი გარემოება და გადაწყვეტილება მიიღოს ამ გარემოებათა შეფასებისა და ურთიერთშეჯერების საფუძველზე, რისთვისაც ზოგადი ადმინისტრაციული კოდექსის 97–ე მუხლის თანახმად, მტკიცებულებათა გამოკვლევისათვის უფლებამოსილია გამოითხოვოს საქმესთან დაკავშირებული დოკუმენტები, შეაგროვოს ცნობები, მოუსმინოს დაინტერესებულ მხარეებს, დანიშნოს ექსპერტიზა, გამოიყენოს აუცილებელი დოკუმენტები და აქტები, მტკიცებულებათა შეგროვების, გამოკვლევის და შეფასების მიზნით მიმართოს კანონმდებლობით გათვალისწინებულ სხვა ზომებს. საქართველოს ზოგადი ადმინისტრაციული კოდექსის 96–ე მუხლის მე–2 ნაწილის თანახმად, დაუშვებელია, ინდივიდუალური ადმინისტრაციულ-სამართლებრივი აქტის გამოცემას საფუძვლად დაედოს ისეთი გარემოება ან ფაქტი,რომელიც კანონით დადგენილი წესით არ არის გამოკვლეული ადმინისტრაციული ორგანოს მიერ. \nდადგენილი ფაქტობრივი გარემოებაა, რომ მეწარმის საქმიანობის საგანს წარმოადგენს სავალუტო ოპერაციების განხორციელება. შემოწმების პროცესში, საქართველოს საგადასახადო კოდექსის 70-ე მუხლის საფუძველზე, გამოთხოვილ იქნა ინფორმაცია ფიზიკური პირებისაგან, რომელთაც ჩარიცხული ჰქონდათ სხვადასხვა ვალუტაში თანხები ფ/პ \"-------\"-სთვის საბანკო ანგარიშებზე. საქართველოს საგადასახადო კოდექსის 73-ე მუხლის მე-5 ნაწილის \"ა\" ქვეპუნქტის შესაბამისად მოხდა ფ/პ \"-------\"-ის ერთობლივი შემოსავლის გაანგარიშება წლების მიხედვით.\nშემოსავლების სამსახური ყურადღებას ამახვილებს საქმის ზეპირი განხილვისას გადასახადის გადამხდელის მიერ წარმოდგენილ არგუმენტაციაზე, რომ მის საბანკო ანგარიშზე ჩარიცხული ყველა თანხა, რომელიც აუდიტის დეპარტამენტმა დააკვალიფიცირა მის შემოსავლად, მას შეჰქონდა სხვა კომპანიის სალაროში, სადაც წარმოადგენს დაქირავებულ პირს. \nზემოაღნიშნული სამართლებრივი ნორმების, საქმეზე არსებული მასალებისა და გადასახადის გადამხდელის არგუმენტაციის გათვალისწინებით, შემოსავლების სამსახურმა მიიჩნია, რომ გადასახადის გადამხდელის არგუმენტის გათვალისწინებით, საკითხი საჭიროებს დამატებით შესწავლას. კერძოდ, უნდა დაევალოს აუდიტის დეპარტამენტს, ყოველმხრივ შეისწავლოს/გამოიკვლიოს სადავო საკითხი, მათ შორის მესამე პირებისაგან გამოითხოვოს ინფორმაცია და თუ გადასახადის გადამხდელის არგუმენტის შესაბამისად დადასტურდება ამ თანხების საწარმოში მიღება/შეტანა, აღნიშნული საფუძვლით დარიცხული საგადასახადო ვალდებულებები დაუქვემდებაროს შემცირებას.\n\n\nმე-2 სადავო საკითხთან დაკავშირებით, შემოსავლების სამსახური მიუთითებს საქართველოს საგადასახადო კოდექსის 43-ე მუხლის მე-4 ნაწილზე, რომლის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა. \nსაქართველოს საგადასახადო კოდექსის 270-ე მუხლის პირველის ნაწილის თანახმად, საგადასახადო სანქცია არის პასუხისმგებლობის ზომა ჩადენილი საგადასახადო სამართალდარღვევისათვის. ამავე მუხლის მე-2 ნაწილის თანახმად, საგადასახადო სანქცია გამოიყენება გაფრთხილების, საურავის, ფულადი ჯარიმის, სამართალდარღვევის საქონლის ან/და სატრანსპორტო საშუალების უსასყიდლოდ ჩამორთმევის სახით, ამ კოდექსით გათვალისწინებულ შემთხვევებში.\nსაქართველოს საგადასახადო კოდექსის 275-ე მუხლის თანახმად:\n1. პირის მიერ საგადასახადო დეკლარაციაში/გაანგარიშებაში გადასახადის თანხის შემცირება, თუ იგი გამოწვეულია საგადასახადო კონტროლის განმახორციელებელი ორგანოს მიერ პირის საგადასახადო ვალდებულების წარმოშობის მომენტის (პერიოდის) შეცვლით, − იწვევს პირის დაჯარიმებას შემცირებული გადასახადის თანხის 10 პროცენტის ოდენობით. \n2. საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი,\n21 და 22 ნაწილებით გათვალისწინებული შემთხვევებისა, − იწვევს დაჯარიმებას შემცირებული გადასახადის თანხის 50 პროცენტის ოდენობით.\n2 1 . საგადასახადო დეკლარაციაში/გაანგარიშებაში გადასახადის შემცირება, თუ შემცირებული გადასახადის თანხა ამ დეკლარაციაში/გაანგარიშებაში აღნიშნული გადასახადის თანხის 5 პროცენტს არ აღემატება,− იწვევს დაჯარიმებას შემცირებული გადასახადის თანხის 10 პროცენტის ოდენობით.\n2 2 . საგადასახადო დეკლარაციაში/გაანგარიშებაში გადასახადის შემცირება, თუ შემცირებული გადასახადის თანხა ამ დეკლარაციაში/გაანგარიშებაში აღნიშნული გადასახადის თანხის 5 პროცენტზე მეტია და 20 პროცენტს არ აღემატება, − იწვევს დაჯარიმებას შემცირებული გადასახადის თანხის 25 პროცენტის ოდენობით.\nსაქართველოს საგადასახადო კოდექსის 272-ე მუხლის პირველი ნაწილის თანახმად, საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის.\nშემოსავლების სამსახური მიუთითებს საქართველოს საგადასახადო კოდექსის 269-ე მუხლის მე-7 ნაწილზე, რომლის თანახმად, საგადასახადო ორგანოს/დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nშემოსავლების სამსახური განმარტავს, რომ გადასახადის გადამხდელის კეთილსინდისიერება უკავშირდება მის მიერ დაშვებულ შეცდომას, გადამხდელი კეთილსინდისიერია იმ შემთხვევაში თუ სამართალდარღვევა გამოწვეულია მის მიერ დაშვებული შეცდომით (არცოდნით). კეთილსინდისიერება გულისხმობს პირის სუბიექტურ დამოკიდებულებას მის მიერ ჩადენილი ქმედებისადმი. პირი მოქმედებს საპატიებელი შეცდომის პირობებში ანუ მან არ იცოდა და არც შეიძლებოდა სცოდნოდა, რომ ჩადიოდა აკრძალულ ქმედებას (სამართალდარღვევას). საქართველოს საგადასახადო კოდექსის 269-ე მუხლის მე-7 ნაწილის მიზანია საგადასახადო პასუხისმგებლობისგან გაათავისუფლოს პირი, რომელიც სამართლებრივი შეცდომის არეალში მოქმედებდა, რადგან სამართლებრივი შეცდომის დროს პირი არასწორად აფასებს ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს.\nშემოსავლების სამსახური მიუთითებს ფაქტობრივ გარემოებებზე და იმაზე, რომ მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციების მიმართ შემოსავლების სამსახურს მიზანშეწონილად არ მიაჩნია საქართველოს საგადასახადო კოდექსის 269-ე მუხლის მე-7 ნაწილის გამოყენება. \n\n\nსაქართველოს საგადასახადო კოდექსის 304-ე მუხლის საფუძველზე,\n\n\n ვ ბ რ ძ ა ნ ე ბ :\n\n\n1. ფ/პ\"-------\"-ის (პ/ნ \"-------\") საჩივარი დაკმაყოფილდეს ნაწილობრივ;\n2. პირველ სადავო საკითხთან დაკავშირებით, დაევალოს აუდიტის დეპარტამენტს, ყოველმხრივ შეისწავლოს/გამოიკვლიოს სადავო საკითხი, მათ შორის მესამე პირებისაგან გამოითხოვოს ინფორმაცია და თუ გადასახადის გადამხდელის არგუმენტის შესაბამისად დადასტურდება ამ თანხების საწარმოში მიღება/შეტანა, აღნიშნული საფუძვლით დარიცხული საგადასახადო ვალდებულებები დაუექვემდებაროს შემცირებას;\n3. დანარჩენ ნაწილში საჩივარი არ დაკმაყოფილდეს;\n4. აღნიშნული ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. №16) ან სასამართლოში (მის.: ქ. ქუთაისი, ვიქტორ კუპრაძის №11), საქართველოს საგადასახადო კოდექსის XIV კარით დადგენილი წესის შესაბამისად, მისი ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nარაპირდაპირი მეთოდის გამოყენების საფუძვლები\nარაპირდაპირი მეთოდის გამოყენების საფუძვლები\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n51\n\nდოკუმენტის დათვალიერება\n\ninfohub@rs.ge",
    "title": "Document 453ad8c4-3b5c-4e9f-8de3-06bd1eec5bd4"
  }
}