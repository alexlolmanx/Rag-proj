{
  "id": "db288897-3c02-45fe-af8c-db863f8420c8",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 33951\n10 იანვარი 2024\nდოკუმენტის #:\n33951\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n29 დეკემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nდაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, საქონლის მიწოდება, მომსახურების გაწევა, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას\nჩამოტვირთვა\nგაზიარება\n1\nI ეტაპი - შემოსავლების სამსახური\n0 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\nN 33951\n29 დეკემბერი 2023 \n\n\nბ რ ძ ა ნ ე ბ ა \n\n\n\n\nერთობლივი საქმიანობა (ამხანაგობა) „---“-ის (ს/ნ ---) \n(ფაქტ. მის.: ---) 2023 წლის 24 თებერვლის \nსაჩივრის დაკმაყოფილების თაობაზე \n\n\n\n\nშემოსავლების სამსახურმა დავების განხილვის საბჭოს 2023 წლის 25 დეკემბრის სხდომაზე (ოქმი №134) განიხილა საქართველოს ფინანსთა სამინისტროსთან არსებული დავების განხილვის საბჭოს 2023 წლის 28 ნოემბრის №20631/2/2023 გადაწყვეტილებით ხელახლა განსახილველად დაბრუნებული ერთობლივი საქმიანობა (ამხანაგობა) „---“-ის (ს/ნ ---) №33971/21 საჩივარი, შემოსავლების სამსახურის აუდიტის დეპარტამენტის 2023 წლის 30 იანვრის №005-2 კორექტირებულ საგადასახადო მოთხოვნასთან დაკავშირებით. \n\n\nგადასახადის გადამხდელის პოზიცია გადაანგარიშებასთან დაკავშირებით:\nგადასახადის გადამხდელი არ ეთანხმება საგადასახადო შემოწმების შედეგების გადაანგარიშებას, კერძოდ, არ ეთანხმება ამხანაგობის წევრების მიერ საცხოვრებელი ფართებით ფაქტობრივად სარგებლობის დაწყების მომენტის მიხედვით შემოწმებით განსაზღვრულ დამატებული ღირებულების გადასახადს. განმარტავს, რომ ამხანაგობა შექმნილია არაკეთილსინდისიერი მშენებლისგან დაზარალებული ფიზიკური პირების მიერ, დღეის მდგომარეობით სრულად არ არის შესრულებული სახელმწიფოსთან აღებული ვალდებულებები და საცხოვრებელი სახლის მშენებლობა არ არის დასრულებული, შესაბამისად, ამხანაგობის წევრებზე ბინები არ გადაცემულა. \n\n\nფაქტობრივი გარემოებები: \nსაქმეში არსებული მასალებით დგინდება, რომ შემოსავლების სამსახურის 2021 წლის 7 ივლისის №22112 ბრძანებით აუდიტის დეპარტამენტის 2021 წლის 20 აპრილის №005-72 საგადასახადო მოთხოვნასთან დაკავშირებით 2021 წლის 11 ივნისის საჩივარი ნაწილობრივ დაკმაყოფილდა, კერძოდ, ბრძანების სარეზოლუციო ნაწილის მიხედვით:\n„1. ერთობლივი საქმიანობა (ამხანაგობა) ,,---“-ის (ს/ნ ---) საჩივარი დაკმაყოფილდეს ნაწილობრივ;\n2. სადავო საკითხთან დაკავშირებით:\nა) გადასახადის გადამხდელს მიეცეს წინადადება ამ ბრძანების ჩაბარებიდან 15 კალენდარული დღის ვადაში, აუდიტის დეპარტამენტს წარუდგინოს საჩივარში მოყვანილი არგუმენტაციის დოკუმენტურად დადასტურებული მტკიცებულებები;\nბ) დაევალოს აუდიტის დეპარტამენტს, გადასახადის გადამხდელის მიერ ამ ბრძანების სარეზოლუციო ნაწილის მე-2 პუნქტის „ა“ ქვეპუნქტით განსაზღვრულ ვადაში მტკიცებულებების წარდგენის შემთხვევაში, გადასახადის გადამხდელის მონაწილეობით შეისწავლოს/გამოიკვლიოს წარმოდგენილი მტკიცებულებები, შესამოწმებელ პერიოდში მოქმედი საქართველოს საგადასახადო კოდექსის 161-ე მუხლის მე-8 ნაწილის გათვალისწინებით განსაზღვროს დღგ-ით დასაბეგრი ოპერაციის დრო და სათანადო საფუძვლების არსებობის შემთხვევაში, განახორციელოს დარიცხული თანხების კორექტირება (შემცირება);\n3. დანარჩენ ნაწილში საჩივარი არ დაკმაყოფილდეს.“\nშემოსავლების სამსახურის 2021 წლის 7 ივლისის №22112 ბრძანების აღსრულების მიზნით, აუდიტის დეპარტამენტმა გამოსცა 2023 წლის 25 იანვრის დასკვნა საგადასახადო შემოწმების შედეგების გადაანგარიშებაზე, რომლის მიხედვით, გადამხდელს საგადასახადო შემოწმებით დარიცხული თანხები არ შეუმცირდა.\nაღნიშნულზე, გადასახადის გადამხდელს წარედგინა 2023 წლის 30 იანვრის №005-2 კორექტირებული საგადასახადო მოთხოვნა, რომელთან დაკავშირებითაც 2023 წლის 24 თებერვალს წარმოდგენილი საჩივარი შემოსავლების სამსახურის 2023 წლის 8 აგვისტოს №19368 ბრძანებით არ დაკმაყოფილდა.\nშემოსავლების სამსახურის 2023 წლის 8 აგვისტოს №19368 ბრძანებასთან დაკავშირებით საქართველოს ფინანსთა სამინისტროსთან არსებული დავების განხილვის საბჭოში გადამხდელის მიერ წარდგენილი საჩივარი საქართველოს ფინანსთა სამინისტროსთან არსებული დავების განხილვის საბჭოს 2023 წლის 28 ნოემბრის №20631/2/2023 გადაწყვეტილებით დაკმაყოფილდა ნაწილობრივ, გაუქმდა შემოსავლების სამსახურის 2023 წლის 8 აგვისტოს №19368 ბრძანება და საჩივარი ხელახლა განსახილველად დაუბრუნდა შემოსავლების სამსახურს.\nსაქართველოს ფინანსთა სამინისტროსთან არსებული დავების განხილვის საბჭოს გადაწყვეტილებაში მითითებულია: საბჭო ყურადღებას ამახვილებს საქმის გარემოებებზე და მიუთითებს, რომ შემოსავლების სამსახურის 2021 წლის 7 ივლისის №22112 ბრძანების აღსრულების საკითხთან დაკავშირებული სამართლებრივი და ფაქტობრივი საფუძვლები საჭიროებს დამატებით შესწავლას, მომჩივნის მიერ წარმოდგენილი მტკიცებულებების გათვალისწინებით, რისთვისაც საჩივარი ხელახლა განსახილველად უნდა დაუბრუნდეს შემოსავლების სამსახურს.\n\n\nსაგადასახადო შემოწმების შედეგების გადაანგარიშების თაობაზე გამოცემული დასკვნის თანახმად:\nშემოწმების მიერ განხორციელდა გადამხდელის მიერ დამატებით წარმოდგენილი ინფორმაციის/დოკუმენტაციის შესწავლა, რის შედეგადაც დადგინდა, რომ წარმოდგენილი დოკუმენტაცია შეიცავს არასაკმარის და წინააღმდეგობრივ მონაცემებს, რომლებიც არ შეესაბამება შემოსავლების სამსახურის გადასახადების ადმინისტრირების საინფორმაციო სისტემაში არსებულ მონაცემებს, ასევე, ვერ ადასტურებს გადამხდელის საჩივარში მოყვანილ არგუმენტებს. აღნიშნული ფაქტობრივი გარემოების გათვალისწინებით, საგადასახადო შემოწმების აქტით დამატებით განსაზღვრული საგადასახადო ვალდებულებები არ დაქევემდებარა კორექტირებას.\n\n\nსადავო საკითხთან დაკავშირებით, \nშემოსავლების სამსახური მიუთითებს საქართველოს საგადასახადო კოდექსის 73-ე მუხლის მე-9 ნაწილის „ბ“ ქვეპუნქტზე, რომლის მიხედვით საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. \nშესამოწმებელ პერიოდში მოქმედი საქართველოს საგადასახადო კოდექსის 161-ე მუხლის პირველი ნაწილის „ე“ ქვეპუნქტის თანახმად, დღგ-ით დასაბეგრი ოპერაციაა საწარმოდან ან/და ამხანაგობიდან წილის სანაცვლოდ მომსახურების ან საქონლის ინდივიდუალურ საკუთრებაში მიღება (ამ შემთხვევაში ქონების გამოტანა ან/და რეგისტრაცია ითვლება ამხანაგობის მიერ ქონების მიწოდებად), რომლის დროსაც: \nე.ა) დასაბეგრი ოპერაციის თანხა განისაზღვრება საქონლის/ მომსახურების საბაზრო ფასით (გადასახადების, მოსაკრებლებისა და სხვა გადასახდელების ჩათვლით) დღგ-ის გარეშე; \nე.ბ) დასაბეგრი ოპერაციის განხორციელების დროდ ითვლება მომსახურების ან საქონლის ინდივიდუალურ საკუთრებაში მიღების მომენტი. \nამავე მუხლის მე-8 ნაწილის თანახმად, უძრავი ქონების მიწოდებისას, თუ არ დადგა ამ მუხლის პირველი ნაწილის „ა.ბ.დ“ ქვეპუნქტით გათვალისწინებული პირობა, დასაბეგრი ოპერაციის განხორციელების დროდ ითვლება საკუთრების უფლების რეგისტრაციისთვის მარეგისტრირებელ ორგანოში წარსადგენი საკუთრების უფლების დამადასტურებელი დოკუმენტის შედგენის თარიღი, ხოლო თუ საკუთრების უფლების რეგისტრაცია (გადაცემა) დამოკიდებულია ამ დოკუმენტის მხარის (მხარეების) მიერ გარკვეული ვალდებულების შესრულებაზე ან/და პირობის დადგომაზე − ასეთი ვალდებულების შესრულების/პირობის დადგომის თარიღი. საქართველოს საგადასახადო კოდექსის 171-ე მუხლის პირველი ნაწილის თანახმად, დღგ-ის გადამხდელად რეგისტრირებული პირი ვალდებულია შესაბამის საგადასახადო ორგანოში წარადგინოს დღგ-ის დეკლარაცია ყოველ საანგარიშო პერიოდზე არა უგვიანეს ამ პერიოდის მომდევნო თვის 15 რიცხვისა და ამავე ვადაში გადაიხადოს დღგ. \nსაქართველოს საგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა. \nსაქართველოს ზოგადი ადმინისტრაციული კოდექსის 96-ე მუხლის თანახმად, ადმინისტრაციული ორგანო ვალდებულია ადმინისტრაციული წარმოებისას გამოიკვლიოს საქმისათვის ყველა მნიშვნელოვანი გარემოება და გადაწყვეტილება მიიღოს ამ გარემოებათა შეფასებისა და ურთიერთშეჯერების საფუძველზე. \nშემოსავლების სამსახური მიუთითებს მომჩივნის არგუმენტაციაზე, რომლის თანახმად, ამხანაგობა შექმნილია არაკეთილსინდისიერი მშენებლისგან დაზარალებული ფიზიკური პირების მიერ, დღეის მდგომარეობით სრულად არ არის შესრულებული სახელმწიფოსთან აღებული ვალდებულებები და საცხოვრებელი სახლის მშენებლობა არ არის დასრულებული, შესაბამისად, ამხანაგობის წევრებზე ბინები არ გადაცემულა. აღნიშნულთან დაკავშირებით, მტკიცებულების სახით გადასახადის გადამხდელის მიერ წარმოდგენილია ქალაქ ----ს მუნიციპალიტეტის სსიპ ქონების მართვის სააგენტოს 2023 წლის 12 ივლისის წერილი, სადაც აღნიშნულია: ქალაქ ----ს მუნიციპალიტეტის მერიას (შემდგომში: გამყიდველი) და ამხანაგობა „----“-ის წევრებს (შემდგომში: მყიდველი) შორის 2010 წლის 15 ივნისს გაფორმდა უძრავი ქონების პირდაპირი მიყიდვის ფორმით პრივატიზების შესახებ ხელშეკრულება. ხელშეკრულებით მყიდველს საკუთრებაში გადაეცა ქ. ---ში, ---ის ქ. -ში მდებარე 3 216 კმ2 მიწის ნაკვეთი და მასზე განთავსებული N1 შენობა-ნაგებობა (მიწის ს/კ: ---) შესაბამისი საპრივატიზებო ვალდებულებების შესრულების პირობით. ხელშეკრულებით მყიდველმა იკისრა რიგი ვალდებულებები, მათ შორის: \n ხელშეკრულების გაფორმებიდან 30 თვის ვადაში (არაუგვიანეს 2012 წლის 15 დეკემბრისა) საპრივატიზებო ტერიტორიიდან 600 კმ2 მიწაზე სკოლამდელი სააღმზრდელო დაწესებულების პროფილის მქონე ორსართულიანი შენობის აშენება, კეთილმოწყობა, ექსპლუატაციაში მიღება და მისი ეზოსთვის საპრივატიზებო ობიექტის ტერიტორიიდან 400კმ2 მიწის ნაკვეთის დათმობა (პუნქტი 4.3). \n მშენებლობის ექსპლუატაციაში მიღებისთანავე, ხელშეკრულების 4.3 პუნქტით გათვალისწინებული შენობისა და მისი ეზოსთვის გამოყოფილი 400 კმ2 მიწის ნაკვეთის, რომელიც უნდა იყოს ნივთობრივად და უფლებრივად უნაკლო, ქ.---ის თვითმმართველი ერთეულისთვის საკუთრებაში უსასყიდლოდ გადაცემა (პუნქტი 4.5). მყიდველის მიერ დღემდე არ არის შესრულებული ხელშეკრულების 4.3 და 4.5 პუნქტებით გათვალისწინებული საპრივატიზებო პირობები, კერძოდ:\n  საპრივატიზებო ობიექტზე სკოლამდელი სააღმზრდელო დაწესებულების პროფილის მქონე შენობა არ არის აშენებული 600 კმ2 მიწაზე; \n არ დგინდება არის თუ არა საპრივატიზებო ობიექტის ტერიტორიიდან 400 კმ2 მიწის ნაკვეთი დათმობილი აღნიშნული დაწესებულების ეზოსთვის;\n შესაბამისი შენობა არ არის მიღებული ექსპლუატაციაში; \n აღნიშნული შენობა, ასევე შენობისა და ეზოსთვის დათმობილი მიწის ნაკვეთი არ არის ქალაქ ---ის მუნიციპალიტეტისთვის საკუთრებაში გადმოცემული. აღნიშნულის გათვალისწინებით, ხელშეკრულების 7.4 პუნქტის საფუძველზე, მყიდველის მიერ ხელშეკრულების 4.3 პუნქტით განსაზღვრული ვალდებულების დარღვევის გამო, მყიდველს ეკისრება პირგასამტეხლო 1 000 ლარის ოდენობით დარღვევის დღიდან (2012 წლის 16 დეკემბრიდან) ყოველ ვადაგადაცილებულ დღეზე. პირგასამტეხლოს ოდენობა ზრდადია მყიდველის მიერ ხელშეკრულებით ნაკისრი შესაბამისი ვალდებულებების სრულად შესრულებამდე. \nშემოსავლების სამსახური ყურადღებას ამახვილებს შესამოწმებელ პერიოდში მოქმედი საქართველოს საგადასახადო კოდექსის 161-ე მუხლის პირველ და მე-8 ნაწილზე, გადასახადის გადამხდელის მიერ წარმოდგენილ მტკიცებულებებზე და იმის გათვალისწინებით, რომ სრულად არ არის შესრულებული ერთობლივი საქმიანობა (ამხანაგობა) „----“-ის მიერ ქალაქ ---ს მუნიციპალიტეტის მერიასთან 2010 წლის 15 ივნისს გაფორმებული ხელშეკრულების პირობები, მიაჩნია, რომ განსახილველ შემთხვევაში არ დამდგარა დღგ-ით დასაბეგრი ოპერაციის დრო და შესაბამისად აუდიტის დეპარტამენტის მიერ ამხანაგობის წევრების მიერ საცხოვრებელი ფართით ფაქტიური სარგებლობის დაწყების მომენტის ამხანაგობის მიერ დღგ-ით დასაბეგრი ოპერაციად მიჩნევა არამართლზომიერია. \nსაქმეზე არსებული მასალების, გადასახადის გადამხდელის არგუმენტებისა და შესამოწმებელ პერიოდში მოქმედი საქართველოს საგადასახადო კოდექსის 161-ე მუხლის მე-8 ნაწილის გათვალისწინებით, შემოსავლების სამსახური მიიჩნევს, რომ უნდა დაევალოს აუდიტის დეპარტამენტს ამხანაგობის წევრების მიერ საცხოვრებელი ფართით ფაქტიური სარგებლობის დაწყების მომენტის დღგით დასაბეგრ ოპერაციად განხილვის საფუძველზე განსაზღვრული საგადასახადო ვალდებულებები დაუქვემდებაროს შემცირებას.\n\n\nსაქართველოს საგადასახადო კოდექსის 304-ე მუხლის საფუძველზე, \n\n\nვ ბ რ ძ ა ნ ე ბ: \n\n\n1. ერთობლივი საქმიანობა (ამხანაგობა) „---“-ის (ს/ნ ---) საჩივარი დაკმაყოფილდეს; \n2. სადავო საკითხთან დაკავშირებით, დაევალოს აუდიტის დეპარტამენტს ამხანაგობის წევრების მიერ საცხოვრებელი ფართით ფაქტიური სარგებლობის დაწყების მომენტის დღგ-ით დასაბეგრ ოპერაციად განხილვის საფუძველზე განსაზღვრული საგადასახადო ვალდებულებები დაუქვემდებაროს შემცირებას; \n3. აღნიშნული ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. №16) ან სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაქონლის მიწოდება/მომსახურების გაწევა\nსაქონლის მიწოდებისას/მომსახურების გაწევისას დასაბეგრი დროის განსაზღვრა\nსაბაზრო ფასის გამოყენება\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n90\n\nდოკუმენტის დათვალიერება\n\ninfohub@rs.ge",
    "title": "Document db288897-3c02-45fe-af8c-db863f8420c8"
  }
}