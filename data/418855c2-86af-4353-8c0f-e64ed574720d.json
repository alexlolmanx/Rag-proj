{
  "id": "418855c2-86af-4353-8c0f-e64ed574720d",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №26023/2/2025\n18 ნოემბერი 2025\nდოკუმენტის #:\n26023/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n18 ნოემბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№26023/2/2025 \n18 ნოემბერი 2025 \n\n\nგ ა დ ა წ ყ ვ ე ტ ი ლ ე ბ ა \n\n\nმომჩივანი: --- (ს/ნ ---)\nმოპასუხე: აუდიტის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 7.11.2025 წელს განიხილა და მიიღო გადაწყვეტილება ---ის 14.10.2025 წელს რეგისტრირებულ საჩივარზე (რეგისტრაციის №26023/2/2025).\n\n\nდავის საგანი:\nდაკისრებული სანქციებისგან გათავისუფლება.\n\n\nგასაჩივრებული გადაწყვეტილება: \n1. აუდიტის დეპარტამენტის 10.07.2025 წლის №065-16 საგადასახადო მოთხოვნა;\n2. შემოსავლების სამსახურის 22.09.2025 წლის №20705 ბრძანება.\n\n\nდარიცხული თანხა: 241 559,99 ლარი. \nმათ შორის:\nგადასახადი - 135 857 \nდღგ - 79 546,91\nსაშემოსავლო გადასახადი - 56 310,09\nჯარიმა - 69 979,20 \nსაურავი - 35 723,79 \n\n\nფაქტების აღწერა \nმომჩივანი გადასახადის გადამხდელად რეგისტრირებულია 10.01.2007 წელს, დღგ-ის გადამხდელად რეგისტრირებულია 27.10.2016 წლიდან. შემოსავლების სამსახურის აუდიტის დეპარტამენტის მიერ ჩატარდა გადასახადის გადამხდელის საქმიანობის 1.01.2022 წლიდან 1.04.2025 წლამდე პერიოდის სრული კამერალური საგადასახადო შემოწმება, შემოწმების შედეგები აისახა 30.06.2025 წლის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\nშემოსავლების სამსახურის გადასახადების ადმინისტრირების საინფორმაციო სისტემის მონაცემებით საანგარიშო პერიოდის დეკლარირებული დღგ-ით დასაბეგრი ბრუნვა შეადგენს 2 354 783 ლარს. საგადასახადო შემოწმების შედეგად დადგენილმა დასაბეგრმა ბრუნვამ შეადგინა 2 796 709 ლარი. სხვაობა (441 927 ლარი), გამოწვეული იყო იმით, რომ გადამხდელს არ დაუბეგრავს:\n- 2022 წლის ოქტომბრის თვეში ---ის მუნიციპალიტეტთან გაწეული მომსახურეობა 58 377 ლარი;\n- 2022 წლის დეკემბრის თვეში ---ს საჯარო სკოლისთვის გაწეული მომსახურება 79 865 ლარი;\n- 2023-2024 წლების სხვადასხვა თვეებში ---ის მუნიციპალიტეტისთვის გაწეული მომსახურება 383 246 ლარი. საგადასახადო კოდექსის 159-ე მუხლის გათვალისწინებით გამოვლენილ სხვაობებზე გადასახადის გადამხდელს დაერიცხა გადასახადი და დაეკისრა საგადასახადო კოდექსის 275-ე მუხლით განსაზღვრული ჯარიმა. გადასახადის გადამხდელი ტენდერების ფარგლებში სამშენებლო და სხვა სახის მომსახურეობას უწევდა ---ის მუნიციპალიტეტს. გადამხდელსა და მუნიციპალიტეტს შორის გაფორმებული მიღებაჩაბარების აქტებიდან გამომდინარე მომჩივანმა საანგარიშო პერიოდის სხვადასხვა თვეებში დაგვიანებით დაბეგრა გაწეული მომსახურეობის ღირებულება, რომელმაც გამოიწვია ცალკეულ თვეებში დასაბეგრი ბრუნვის გაზრდა და შემცირება. სულ პერიოდის ცვლილებით დასაბეგრმა ბრუნვამ საანგარიშო პერიოდში შეადგინა 441 939 ლარი. გადასახადის გადამხდელს დაერიცხა საგადასახადო კოდექსის 275-ე მუხლით განსაზღვრული ჯარიმა. გადასახადის გადამხდელის წლიური საშემოსავლო გადასახადით დასაბეგრი ბრუნვა 2022-2023-2024 წლების მიხედვით ჯამურად შეადგენდა 261 965 ლარს, აღნიშნული გადამხდელს სამივე წლის მიხედვით არასწორად ჰქონდა გაანგარიშებული.\nდამატებით წლიური საშემოსავლო გადასახადით დასაბეგრი ბრუნვა შეადგენდა 253 550 ლარს. საგადასახადო კოდექსის მე-100 და 104-ე მუხლების გათვალისწინებით, გადასახადის გადამხდელს დაერიცხა გადასახადი და დაეკისრა საგადასახადო კოდექსის 275-ე მუხლით განსაზღვრული ჯარიმა. შემოწმების აქტის საფუძველზე 10.07.2025 წელს გამოიცა აუდიტის დეპარტამენტის №15642 ბრძანება და გადასახადის გადამხდელს წარედგინა ამავე თარიღის №065-16 საგადასახადო მოთხოვნა. აღნიშნული აქტები გასაჩივრდა შემოსავლების სამსახურში, რომლის 22.09.2025 წლის №20705 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციის მიმართ შემოსავლების სამსახურს მიზანშეწონილად არ მიაჩნია საქართველოს საგადასახადო კოდექსის 269-ე მუხლის მე-7 ნაწილის გამოყენება. \n\n\nმომჩივნის არგუმენტაცია \nაუდიტის დეპარტამენტის მიერ ჩატარებული შემოწმების შედეგად თანხის დარიცხვა განპირობებულია მისი დაუდევრობით და უყურადღებობით რაც გამოწვეულია მისი სოციალური/ფსიქოლოგიური პირობებით. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 272-ე მუხლის პირველი ნაწილის თანახმად, საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის. \nსაგადასახადო კოდექსის 275-ე მუხლის პირველი და მე-2 ნაწილების თანახმად:\n1. პირის მიერ საგადასახადო დეკლარაციაში/გაანგარიშებაში გადასახადის თანხის შემცირება, თუ იგი გამოწვეულია საგადასახადო კონტროლის განმახორციელებელი ორგანოს მიერ პირის საგადასახადო ვალდებულების წარმოშობის მომენტის (პერიოდის) შეცვლით, − იწვევს პირის დაჯარიმებას შემცირებული გადასახადის თანხის 10 პროცენტის ოდენობით. \n2. საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, იწვევს დაჯარიმებას შემცირებული გადასახადის თანხის 50 პროცენტის ოდენობით. \nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით. \nსაბჭოს მიაჩნია, რომ განსახილველ შემთხვევაში საქმის ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელის მიერ ჩადენილი სამართალდარღვევები გამოწვეულია მისი შეცდომით/არცოდნით. \nმომჩივანი თავადვე აღიარებს, რომ სამართალდარღვევა გამოწვეულია მისი დაუდევრობით/უყურადღებობით, რაც ვერ გახდება შეფარდებული სანქციებისგან საგადასახადო კოდექსის 269-ე მუხლის მე-7 ნაწილით გათავისუფლების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n25\n\nდოკუმენტის დათვალიერება\n\ninfohub@rs.ge",
    "title": "Document 418855c2-86af-4353-8c0f-e64ed574720d"
  }
}