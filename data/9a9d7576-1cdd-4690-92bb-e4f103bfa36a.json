{
  "id": "9a9d7576-1cdd-4690-92bb-e4f103bfa36a",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18572/2/2022\n10 მარტი 2023\nდოკუმენტის #:\n18572/2/2022\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n16 თებერვალი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nდამრიცხველი ორგანო:\nსაგადასახადო მონიტორინგის დეპარტამენტი\nსაკანონმდებლო ნორმა:\nგადასახადის დარიცხვა, საგადასახადო დეკლარაციაში ცვლილების ან/და დამატების შეტანა\nჩამოტვირთვა\nგაზიარება\n№18572/2/2022\n16.02.2023\n\n\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „------------“ (ს/ნ -------------)\nმოპასუხე: საგადასახადო მონიტორინგის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 16.02.2023 წელს განიხილა და მიიღო გადაწყვეტილება შპს ------------- 29.12.2022 წელს რეგისტრირებულ საჩივარზე (რეგისტრაციის №18572/2/2022).\n\n\n\n\nდავის საგანი:\nდაუბეგრავი საგადასახადო ანგარიშ-ფაქტურების საფუძველზე დღგ-ის დარიცხვა.\n\n\nგასაჩივრებული გადაწყვეტილება: \n1. საგადასახადო მონიტორინგის დეპარტამენტის 31.10.2022 წლის №002-41 საგადასახადო მოთხოვნა; 2. შემოსავლების სამსახურის 12.12.2022 წლის №31281 ბრძანება. დარიცხული თანხა: 36 827 ლარი. მათ შორის: დღგ - 35 613 საურავი - 1 214\n\n\nფაქტების აღწერა/დარიცხვის საფუძვლები\n3.10.2022 წელს საგადასახადო მონიტორინგის დეპარტამენტის მიერ შესწავლილია გადამხდელის მიერ 2022 წლის ივლისის საანგარიშო პერიოდის დოკუმენტები, რომელთაგან ელექტრონული ანგარიშ-ფაქტურები იდენტიფიცირებული იყო როგორც „დაუბეგრავი“. აღნიშნული დოკუმენტების და ამავე პერიოდის დეკლარაციის შესწავლის შედეგად გამოწერილი საგადასახადო ანგარიშფაქტურების დღგ-ის თანხამ შეადგინა 35 904.24 ლარი, ხოლო დეკლარირებულმა დღგ-ის თანხამ შეადგინა 291.05 ლარი, დღგ-ის დასაბეგრი თანხის სხვაობა გამოვლინდა 35 613.19 ლარის ოდენობით.\n7.10.2022 წელს გადამხდელთან განხორციელდა სატელეფონო კომუნიკაცია, განემარტა დასაბეგრი სხვაობის შესახებ, მოთხოვნილ იქნა დეკლარაციის დაზუსტება.\nგადამხდელის მხრიდან დეკლარაციის დაზუსტება არ მომხდარა.\nაღნიშნულ ფაქტზე საგადასახადო მონიტორინგის დეპარტამენტის მიერ 31.10.2022 წელს გამოიცა №001671 ბრძანება და ამავე თარიღის №002-41 საგადასახადო მოთხოვნა, რომლითაც მომჩივანს დაერიცხა დღგ 35 613 ლარის და საურავი 1 214 ლარის ოდენობით. \nაღნიშნული აქტები 18.11.2022 წელს გასაჩივრდა შემოსავლების სამსახურში, რომლის 12.12.2022 წლის №31281 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო მონიტორინგის დეპარტამენტის მიერ მოწოდებულ ინფორმაციაზე, რომლითაც ირკვევა, რომ მიმდინარე კონტროლის პროცედურის განმახორციელებელი უფლებამოსილი პირების მიერ შესწავლილია 2022 წლის ივლისის თვის საანგარიშო პერიოდზე გამოწერილი საგადასახადო დოკუმენტები და ამავე პერიოდის დღგ-ის დეკლარაცია. შედეგად გამოვლინდა, რომ მომჩივანს შესაბამისი პერიოდის დღგ-ის დეკლარაციაში დასაბეგრი ბრუნვა ასახული ჰქონდა არასრულად. აღნიშნულ პერიოდში შემოწმების მიერ დადგინდა, რომ ბიუჯეტში გადასახდელი დღგ-ის თანხა, გარდა დეკლარირებულისა, კიდევ დამატებით შეადგენდა 35613.19 ლარს. მიმდინარე კონტროლის პროცედურის განმახორციელებელი უფლებამოსილი პირების მიერ მიუხედავად გადასახადის გადამხდელთან არაერთი კომუნიკაციისა, მომჩივნის მიერ არ მომხდარა დეკლარაციის დაზუსტება და ზემოაღნიშნული თანხის შესაბამისი პერიოდის დღგ-ის დეკლარაციაში ასახვა. ამასთან, საქართველოს საგადასახადო კოდექსის 69-ე მუხლის პირველი ნაწილის თანახმად, თუ პირი წარდგენილ საგადასახადო დეკლარაციაში აღმოაჩენს შეცდომას, რომელიც იწვევს საგადასახადო ვალდებულების ცვლილებას, იგი ვალდებულია საგადასახადო დეკლარაციაში შეიტანოს შესაბამისი ცვლილება ან/და დამატება.\nაღნიშნულიდან გამომდინარე, შემოსავლების სამსახურს მიაჩნია, რომ გადასახადის გადამხდელის საჩივარი დაუსაბუთებელია, საგადასახადო მონიტორინგის დეპარტამენტის მიერ 31.10.2022 წლის №002-41 საგადასახადო მოთხოვნა (31.10.2022 წლის №001671 ბრძანება) გამოცემულია საგადასახადო კანონმდებლობის შესაბამისად და არ არსებობს მისი გაუქმების სამართლებრივი საფუძველი.\nრაც შეეხება მომჩივნის არგუმენტს ადმინისტრაციულ-სამართლებრივი აქტის ბათილობასთან დაკავშირებით, შემოსავლების სამსახური განმარტავს, რომ მოცემულ შემთხვევაში სადავო აქტები არ ეწინააღმდეგება კანონს, ასევე არ არის დარღვეული მისი მომზადების ან გამოცემის კანონმდებლობით დადგენილი სხვა მოთხოვნები.\n\n\nმომჩივნის არგუმენტაცია\nკომპანიის მხრიდან განხორციელდა რამდენიმე სატელეფონო კომუნიკაცია კონტროლის პროცედურის განმახორცილებელ უფლებამოსილ პირთან, რომელთანაც გავლილია დასაბეგრი ავანსის საგადასახადო ანგარიშ-ფაქტურებისა და შესაბამისი გაბათილების ფაქტურების დეკლარაციაში ასახვისა და დაბეგვრის შესახებ მონაცემები, რაც მის მხრიდან სრულად იქნა გაზიარებული.\nკომპანიის მიერ 2022 წლის ივლისის თვის დეკლარაციის დაზუსტება დადასტურებული ა/ფაქტურების შესაბამისად განხორციელდა მოგვიანებით 17.11.2022 წელს. საგადასახადო ა/ფაქტურების ეა-75 --------- და ეა-75 --------- დაწყვილება, 2022 წლის ივლისის პერიოდზე, განხორციელდა შემდეგნაირად:\n1) ეა-75 ---------- ა/ფაქტურა (42 689.29 ლარი) დაწყვილდა სრულად ავ-72 ---------- (42 689.29 ლარი) ა/ფაქტურასთან, რომელიც მიბმულია №----------- დეკლარაციაზე და დაბეგრილია შესაბამისად, როგორც ავანსი 2021 წლის ოქტომბრის პერიოდში, რაც დასტურდება დაზუსტებული დეკლარაციებითაც, ხოლო\n2) ეა-75 ---------- ა/ფაქტურა (190 774.92 ლარი) დაწყვილდა ავ-72 ------------ ა/ფაქტურასთან (20 445.65 ლარი; მიბმულია №------------ დეკლარაციაზე და დაბეგრილია შესაბამისად, როგორც ავანსი 2021 წლის დეკემბრის პერიოდში) და ავ-72 -------------- ა/ფაქტურასთან (მიბმულია №------------- დეკლარაციაზე და დაბეგრილია შესაბამისად, როგორც ავანსი 2021 წლის სექტემბრის პერიოდში) ნაწილობრივ (375 225.97 ლარიდან დაწყვილდა 153 673.38 ლარი), ამასთანავე, ვინაიდან საკონტრაქტო ღირებულება გაიზარდა 16 655.89 ლარის ოდენობით (ავ-72 ---------- ფაქტურის შესაბამისის საკონტრაქტო ღირებულება 20 445.65 ლარი გაიზარდა 16 655.89 ლარის ოდენობით და აისახა ეა-75 ----------- ა/ფაქტურაში), დღგ-ს გარეშე თანხა 14 115.16 დაიბეგრა დღგ-ით.\nაღნიშნულიდან გამომდინარე, დღგ-ის 2022 წლის ივლისის პერიოდის დაზუსტებული დეკლარაციის მე-4 პრიმა გრაფაში ჩაიწერა 183 735.85 ლარი (მათ შორის: ავ-72 ------------- ა/ფაქტურის შესაბამისი დღგ-ის გარეშე 36 177.36 ლარი და ავ-72 ----------; ავ-72 ----------- ა/ფაქტურების - 147 558.5 ლარი).\nერთი და იგივე ფაქტურების შესაბამისი თანხების ორჯერ არ დაბეგვრის გამო უმორჩილესად ითხოვს ფაქტობრივი გარემოებების გათვალისწინებით სადავო აქტების ბათილობას. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო: \nსაგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\n„გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის 54-ე მუხლის მე-2 პუნქტის თანახმად, საფის მონაცემები შეიტანება საგადასახადო ორგანოში წარსადგენ დღგ-ის დეკლარაციაში, ხოლო გადამხდელებთან არსებული ეგზემპლარები საგადასახადო ორგანოს კონტროლის მიზნით წარედგინება მხოლოდ მისი მოთხოვნის შემთხვევაში. \nსაჩივარში მითითებულია, რომ კომპანიის მიერ 2022 წლის ივლისის თვის დეკლარაციის დაზუსტება დადასტურებული ა/ფაქტურების შესაბამისად განხორციელდა მოგვიანებით 17.11.2022 წელს. ამდენად, ერთი და იგივე საგადასახადო ანგარიშ-ფაქტურების შესაბამისი თანხის ორჯერ არ დაბეგვრის გამო ითხოვს სადავო აქტების ბათილობას.\nმომჩივნის არგუმენტის გათვალისწინებით, საბჭოს მიაჩნია, რომ შესასწავლია ერთი და იგივე საგადასახადო ანგარიშ-ფაქტურების შესაბამისი თანხის ორჯერ (გადამხდელის და საგადასახადო ორგანოს მხრიდან) დაბეგვრის საკითხი, რის გამოც საგადასახადო მონიტორინგის დეპარტამენტს უნდა დაევალოს სადავო საკითხის შესწავლა და სათანადო საფუძვლების არსებობის შემთხვევაში, გადასახადის გადამხდელის საგადასახადო ვალდებულების კორექტირება (შემცირება).\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. ნაწილობრივ გაუქმდეს შემოსავლების სამსახურის 12.12.2022 წლის №31281 ბრძანება;\n3. დაევალოს საგადასახადო მონიტორინგის დეპარტამენტს ერთი და იგივე საგადასახადო ანგარიშფაქტურების შესაბამისი თანხის ორჯერ (გადამხდელის და საგადასახადო ორგანოს მხრიდან) დაბეგვრის საკითხის შესწავლა და სათანადო საფუძვლების არსებობის შემთხვევაში, გადასახადის გადამხდელის საგადასახადო ვალდებულების კორექტირება (შემცირება);\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაგადასახადო ანგარიშ-ფაქტურა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n25\n\nდოკუმენტის დათვალიერება\n\ninfohub@rs.ge",
    "title": "Document 9a9d7576-1cdd-4690-92bb-e4f103bfa36a"
  }
}