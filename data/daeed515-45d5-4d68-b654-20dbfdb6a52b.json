{
  "id": "daeed515-45d5-4d68-b654-20dbfdb6a52b",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19558/2/2023\n07 ივლისი 2023\nდოკუმენტის #:\n19558/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n06 ივლისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდავის განმხილველი ორგანოს გადაწყვეტილება\nჩამოტვირთვა\nგაზიარება\n№19558/2/2023\n06.07.2023\n\n\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\n\n\nმომჩივანი: შპს „---------“ (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 16.06.2023 წელს განიხილა და მიიღო გადაწყვეტილება შპს ------- 30.04.2023 წელს რეგისტრირებულ საჩივარზე (რეგისტრაციის №19558/2/2023).\n\n\n\n\nდავის საგანი: \nშემოსავლების სამსახურის 12.12.2022 წლის №31309 ბრძანების აღსრულების შედეგები. \n\n\nგასაჩივრებული გადაწყვეტილება: \n1. აუდიტის დეპარტამენტის 9.02.2023 წლის №006-42 საგადასახადო მოთხოვნა; \n2. შემოსავლების სამსახურის 18.04.2023 წლის №8438 ბრძანება.\n\n\nდარიცხული თანხა: 153 278,04 ლარი. \nმათ შორის: \nგადასახადი - 86 486 \nდღგ - 27 273 \nმიწა არასასოფლო - 446 \nსაშემოსავლო გადასახადი - 44 655 \nქონების გადასახადი - 14 112 \nჯარიმა - 42 117,3 \nსაურავი - 24 674,74\n\n\nფაქტების აღწერა/დარიცხვის საფუძვლები \nკომპანიის საქმიანობაა საცხოვრებელი კორპუსის მშენებლობა და რეალიზაცია ბინებისა და კომერციული ფართის სახით. \nსადავო დარიცხვა განხორციელებულია აუდიტის დეპარტამენტის 30.06.2022 წლის შემოწმების აქტით. შემოწმებულია მომჩივნის საქმიანობის 1.01.2019 წლიდან 1.04.2022 წლამდე საანგარიშო პერიოდი. შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 18.07.2022 წლის №006-305 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 12.12.2022 წლის №31309 ბრძანებით საჩივარი დაკმაყოფილდა ნაწილობრივ: \n- გადასახადის გადამხდელს მიეცა წინადადება ბრძანების ჩაბარებიდან 15 კალენდარული დღის ვადაში, აუდიტის დეპარტამენტისთვის წარედგინა საჩივარში მოყვანილი არგუმენტაციის დოკუმენტურად დადასტურებული მტკიცებულებები, მ.შ. ნასყიდობის ხელშეკრულებები, რომლის მიხედვით გაიმიჯნება მიწოდებული ბინების მდგომარეობა; \n- აუდიტის დეპარტამენტს დაევალა შეესწავლა გადასახადის გადამხდელის მიერ წარდგენილი მტკიცებულებები (მათ შორის საჩივარზე თანდართული მასალები) და სათანადო საფუძვლების არსებობის შემთხვევაში, განეხორციელებინა საგადასახადო ვალდებულებების კორექტირება (შემცირება); \n- გადასახადის გადამხდელს მიეცა წინადადება ბრძანების ჩაბარებიდან 15 კალენდარული დღის ვადაში აუდიტის დეპარტამენტისთვის წარედგინა კომპეტენტურ პირთან გაფორმებული ხელშეკრულება ექსპერტიზის დანიშვნის შესახებ, რომლითაც განისაზღვრება საიჯარო მომსახურების საბაზრო ღირებულება; \n- აუდიტის დეპარტამენტს დაევალა შეესწავლა გადამხდელის მიერ წარდგენილი ხელშეკრულების საფუძველზე მომზადებული ექსპერტიზის დასკვნა და სათანადო საფუძვლის არსებობის შემთხვევაში განეხორციელებინა აღნიშნული დასკვნით განსაზღვრული საბაზრო ფასის გათვალისწინებით საგადასახადო ვალდებულებების კორექტირება (შემცირება); \n- დანარჩენ ნაწილში საჩივარი არ დაკმაყოფილდა.\nშემოსავლების სამსახურის 12.12.2022 წლის №31309 ბრძანების აღსრულების შედეგად, აუდიტის დეპარტამენტის 2.02.2023 წლის დასკვნის საფუძველზე, გადამხდელს საგადასახადო შემოწმებით დარიცხული თანხები შეუმცირდა სულ 39 305 ლარის ოდენობით, მათ შორის გადასახადი 26 015 ლარით და ჯარიმა 13 290 ლარით. აღნიშნულზე, გადასახადის გადამხდელს წარედგინა 9.02.2023 წლის №006-42 კორექტირებული საგადასახადო მოთხოვნა, რაც გასაჩივრდა შემოსავლების სამსახურში. \nშემოსავლების სამსახურის 18.04.2023 წლის №8438 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 304-ე მუხლის 21 ნაწილზე, საქმეზე არსებულ მტკიცებულებებზე, აუდიტის დეპარტამენტის მიერ შედგენილი დასკვნაზე და შესაბამისად, განხორციელებული გადაანგარიშების შედეგებზე დაყრდნობით, მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარმოდგენილი საჩივრის დაკმაყოფილების საფუძველი.\n\n\nმომჩივნის არგუმენტაცია \nკომპანიამ კორპუსის მშენებლობა დაასრულა 2019 წელს. როგორც ბინები, ასევე კომერციული ფართი გამიზნული იყო გასაყიდად. თუმცა კოვიდ პანდემიიდან გამოწვეული კრიზისული სიტუაციის გამო ვერ მოხერხდა კომერციული ფართის რეალიზაცია. კომპანიის არსებობისთვის საჭირო ფულადი სახსრების მოზიდვის მიზნით გადაწყვიტა გასაყიდი კომერციული ფართის გაქირავება, შედეგად კომერციული და სარდაფის ნაწილი 2020 წლის აგვისტოს თვიდან იჯარით გადასცა სს -------. დარიცხული 2019 წლის ქონების გადასახადი სრულად უნდა იქნეს ანულირებული (7 056 ლარის ოდენობით), ვინაიდან ამ პერიოდისათვის კომერციული ფართები კომპანიისთვის წარმოადგენდა სასაქონლო მარაგს და არა საინვესტიციო ქონებას/ძირითად საშუალებას, შესაბამისად, 2019 წლის საანგარიშო პერიოდში კომპანიას ზემოაღნიშნულ აქტივზე ქონების გადასახადის დეკლარირების და გადახდის ვალდებულება არ ჰქონდა. რაც შეეხება 2020 წლის ქონების გადასახადის დარიცხვას, როგორც საწარმოსა და სს ------- შორის გაფორმებული ხელშეკრულებიდან ირკვევა, სს „--------“ 2020 წლის აგვისტოს თვიდან იჯარით აქვს აღებული კომერციული ფართი 163,20 კვ.მ და სარდაფი 80 კვ.მ, ჯამში 243.20 კვ.მ-ის ოდენობით. საჯარო რეესტრიდან ამონაწერით დასტურდება, რომ კომპანიის საკუთრებაშია ჯამში 698,69 კვ.მ ფართობი ერთი კვადრატული მეტრის თვითღირებულება კომპანიის საბუღალტრო მონაცემებით შეადგენს 623,56 ლარს. აქედან გამომდინარე, 2020 წლის ქონების გადასახადი არასწორადაა დარიცხული; ქონების გადასახადი უნდა დაკორექტირდეს და განისაზღვროს 4 356,79 ლარის (698,69*623.56*1%) ოდენობით. \nმეორე სადავო საკითხი დარიცხული საურავია. ახალი საგადასახადო მოთხოვნის მიხედვით იგი გაიზარდა 5 480,72 ლარით. რაც მოცემულ სიტუაციაში არამართლზომიერია.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nშემოსავლების სამსახურის 12.12.2022 წლის №31309 ბრძანების აღსრულების მიზნით საგადასახადო შემოწმების შედეგების გადაანგარიშების თაობაზე გამოცემული 2.02.2023 წლის დასკვნიდან დგინდება, რომ გადასახადის გადამხდელმა წარადგინა ინფორმაცია/დოკუმენტაცია (ხელშეკრულებები), რომლის მიხედვითაც გაიმიჯნა მიწოდებული ბინების მდგომარეობა. საბაზრო ფასზე ნაკლებ ფასად რეალიზებულ ფართებთან დაკავშირებით, საგადასახადო ორგანომ იხელმძღვანელა გადამხდელის მიერ წარმოდგენილი ინფორმაციით, რის შედეგადაც დაკორექტირდა (შემცირდა) აღნიშნულ ნაწილში განსაზღვრული საგადასახადო ვალდებულებები.\nგადასახადის გადამხდელმა შემოწმებას წარუდგინა ექსპერტიზის დასკვნა, რომლითაც განისაზღვრა საიჯარო მომსახურების საბაზრო ღირებულება. აღნიშნული დასკვნის საფუძველზე დაკორექტირდა (შემცირდა) ამ ნაწილში განსაზღვრული საგადასახადო ვალდებულებები. \nაღნიშნულიდან გამომდინარე, საბჭოს მიაჩნია, რომ შემოსავლების სამსახურის 12.12.2022 წლის №31309 ბრძანება აღსრულებულია ამავე ბრძანებით მიღებული გადაწყვეტილების შესაბამისად.\nგადასახადის გადამხდელს არ წარმოუდგენია არსებითი მნიშვნელობის რაიმე მტკიცებულება, თუ რა ნაწილში არ აღსრულდა შემოსავლების სამსახურის 12.12.2022 წლის №31309 ბრძანება. \nსაქმეზე არსებული მტკიცებულებების და განხორციელებული გადაანგარიშების შედეგებზე დაყრდნობით, საბჭო მიიჩნევს, რომ გადასახადის გადამხდელის საჩივარი დაუსაბუთებელია და არ უნდა დაკმაყოფილდეს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსხვადასხვა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n10\n\nდოკუმენტის დათვალიერება\n\ninfohub@rs.ge",
    "title": "Document daeed515-45d5-4d68-b654-20dbfdb6a52b"
  }
}