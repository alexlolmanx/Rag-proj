{
  "id": "ad33b1e8-ed52-4f18-b33f-ac9b0aee052d",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24066/2/2024\n01 ნოემბერი 2024\nდოკუმენტის #:\n24066/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n31 ოქტომბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი\nსაკანონმდებლო ნორმა:\nგარდამავალი დებულებანი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n №24066/2/2024\n31 ოქტომბერი 2024\n\n\nგ ა დ ა წ ყ ვ ე ტ ი ლ ე ბ ა  \n\n\n\n\nმომჩივანი: \"-------\" (ს/ნ \"-------\")\nმოპასუხე: მომსახურების დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,18.10.2024 წელს განიხილა და მიიღო გადაწყვეტილება \"-------\"-ს 7.10.2024 წელს რეგისტრირებულ საჩივარზე (რეგისტრაციის №24066/2/2024). \n\n\nდავის საგანი: \nუარი ბუნებრივი რესურსებით სარგებლობისათვის მოსაკრებლის დავალიანების ჩამოწერაზე.\n\n\nგასაჩივრებული გადაწყვეტილება:\n1. მომსახურების დეპარტამენტის 9.09.2024 წლის №ID:------ გადაწყვეტილება;\n2. შემოსავლების სამსახურის 3.10.2024 წლის №21703 ბრძანება.\n\n\nდარიცხული თანხა: 11 162,81 ლარი.\nმათ შორის:\nბუნებ. რესურ. სარგებ. მოსაკრებელი - 4 163,76\nჯარიმა - 3 416,84\nსაურავი - 3 582,21\n\n\nფაქტების აღწერა/დარიცხვის საფუძვლები\nმომჩივანმა 9.09.2024 წელს ID:------ განცხადებით მიმართა შემოსავლების სამსახურს და მოითხოვა საგადასახადო დავალიანების ჩამოწერა საგადასახადო კოდექსის 309-ე მუხლის 37-ე ნაწილის „დ“ ქვეპუნქტის საფუძველზე.\nშესწავლის შედეგად დადგინდა, რომ გადასახადების ნაწილში როგორც 1.01.2021 წლის, ასევე 9.09.2024 წლის მდგომარეობით დავალიანება არ ერიცხება. ბუნებრივი რესურსებით სარგებლობისათვის მოსაკრებლის პირადი აღრიცხვის ბარათზე 1.01.2021 წლის მდგომარეობით დავალიანება არ ერიცხება, ხოლო 9.09.2024 წლის მდგომარეობით ერიცხება აღიარებული დავალიანება, სულ 11 162.81 ლარი, მათ შორის, მოსაკრებელი 4 163.76 ლარი, ჯარიმა 3 416.84, საურავი 3 582.21 ლარი.\nვინაიდან ბუნებრივი რესურსებით სარგებლობისათვის მოსაკრებელში არსებული დავალიანება არ განიხილება საგადასახადო კოდექსის 309-ე მუხლის 37-ე ნაწილის „დ“ ქვეპუნქტის თანახმად დავალიანების ჩამოწერის მიზნებისათვის, მომჩივნის მოთხოვნა არ დაკმაყოფილდა, რაც ეცნობა მომსახურების დეპარტამენტის 9.09.2024 წლის ID:------ გადაწყვეტილებით. \nაღნიშნული გადაწყვეტილება 13.09.2024 წელს გასაჩივრდა შემოსავლების სამსახურში, რომლის 3.10.2024 წლის №21703 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 309-ე მუხლის 37-ე ნაწილის „დ“ ქვეპუნქტზე, „გადასახადის გადამხდელთა პირადი აღრიცხვის ბარათების წარმოების წესის შესახებ“ მეთოდური მითითების დამტკიცების თაობაზე შემოსავლების სამსახურის უფროსის 18.05.2016 წლის №13446 ბრძანების 91 მუხლის მე-8 პუნქტზე.\nშემოსავლების სამსახური ყურადღებას ამახვილებს მომსახურების დეპარტამენტის მიერ მიწოდებულ ინფორმაციაზე, რომლის თანახმად, გადამხდელს პირადი აღრიცხვის ბარათზე გადასახადების ნაწილში, როგორც 1.01.2021 წლის, ასევე 9.09.2024 წლის მდგომარეობით დავალიანება არ ერიცხება. ბუნებრივი რესურსებით სარგებლობისათვის მოსაკრებლის პირადი აღრიცხვის ბარათზე 1.01.2021 წლის მდგომარეობით დავალიანება არ ერიცხება. ხოლო 9.09.2024 წლის მდგომარეობით გპაბ-ზე დარიცხული ბუნებრივი რესურსებით სარგებლობისათვის მოსაკრებელი საგადასახადო კოდექსის 309-ე მუხლის 37-ე ნაწილის „დ“ ქვეპუნქტით გათვალისწინებული დავალიანების ჩამოწერისას არ გაითვალისწინება.\nზემოაღნიშნული სამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ მომსახურების დეპარტამენტის მიერ სადავო გადაწყვეტილება გამოცემულია საგადასახადო კანონმდებლობის მოთხოვნათა დაცვით, საჩივარი დაუსაბუთებელია და არ არსებობს მისი დაკმაყოფილების სამართლებრივი საფუძველი.\n\n\nმომჩივნის არგუმენტაცია\n9.09.2024 მობილურ ტელეფონზე მიიღო შეტყობინება („გაცნობებთ, რომ ს/ნ -------- ; 9.09.2024 წლის 09:52 საათის მდგომარეობით, გერიცხებათ საბიუჯეტო დავალიანება 11 162.81 ლარის ოდენობით“). აღნიშნული დავალიანება წარმოშობილია 1.01.2021 წლამდე, დღეის მდგომარეობით უკვე აღიარებულად ითვლება და დღესაც არსებობს.\nსაგადასახადო კოდექსი საერთოდ არ ცნობს საბიუჯეტო დავალიანების ცნებას. საგადასახადო კოდექსის თანახმად არსებობს მხოლოდ საგადასახადო დავალიანება. რაც შეეხება მოსაკრებელს - ბუნებრივი რესურსების სარგებლობის მოსაკრებელი თავისი ბუნებით სრულად შეესაბამება გადასახადის ბუნებას ამიტომაც არის, რომ ამ კონკრეტულ მოსაკრებელზე სრულად ვრცელდება საგადასახადო კოდექსი, მისი დარიცხვის და ამოღების წესი, ასევე გირავნობა და ყველა ვალდებულება განისაზღვრება საგადასახადო კოდექსით და შემოსავლების სამსახურის მხოლოდ ადმინისტრირება კი არ ევალება როგორც სხვა მოსაკრებლის შემთხვევაში არამედ ყველა იმ ქმედებას ახორციელებს, რომელსაც გადასახადების ნაწილში ევალება. \nმომჩივანი ითხოვს, ვინაიდან დღეის მდგომარეობით აღიარებულად ითვლება ეს საგადასახადო დავალიანება ჩამოეწეროს, რადგან იგი სრულად შეესაბამება საგადასახადო კოდექსის 309-ე მუხლის 37-ე ნაწილის „დ“ ქვეპუნქტის მოთხოვნებს. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 309-ე მუხლის 37-ე ნაწილის „დ“ ქვეპუნქტის თანახმად, ამ კოდექსის 252-ე მუხლის მოთხოვნათა გაუთვალისწინებლად, საქართველოს ფინანსთა მინისტრის მიერ დადგენილი წესით ჩამოწერას ექვემდებარება ფიზიკური პირის აღიარებული, 2021 წლის 1 იანვრამდე წარმოშობილი და ჩამოწერის მომენტისთვის არსებული საგადასახადო დავალიანება და მასზე დარიცხული საურავი.\nშემოსავლების სამსახურის უფროსის 18.05.2016 წლის №13446 ბრძანებით დამტკიცებული „გადასახადის გადამხდელთა პირადი აღრიცხვის ბარათების წარმოების წესის შესახებ“ მეთოდური მითითების 91 მუხლის მე-8 პუნქტის შესაბამისად, საქართველოს საგადასახადო კოდექსის 309-ე მუხლის 37-ე ნაწილის „დ“ ქვეპუნქტით გათვალისწინებული დავალიანების ჩამოწერისას, მოსაკრებლის და ადმინისტრაციული ჯარიმის ბარათის ნარჩენი ან/და ზედმეტობა არ გაითვალისწინება.\nმომჩივანი განმარტავს, რომ საგადასახადო კოდექსი საერთოდ არ ცნობს საბიუჯეტო დავალიანების ცნებას. საგადასახადო კოდექსის თანახმად არსებობს მხოლოდ საგადასახადო დავალიანება. რაც შეეხება მოსაკრებელს - ბუნებრივი რესურსების სარგებლობის მოსაკრებელი თავისი ბუნებით სრულად შეესაბამება გადასახადის ბუნებას ამიტომაც არის, რომ ამ კონკრეტულ მოსაკრებელზე სრულად ვრცელდება საგადასახადო კოდექსი, მისი დარიცხვის და ამოღების წესი, ასევე გირავნობა და ყველა ვალდებულება განისაზღვრება საგადასახადო კოდექსით და შემოსავლების სამსახურის მხოლოდ ადმინისტრირება კი არ ევალება როგორც სხვა მოსაკრებლის შემთხვევაში არამედ ყველა იმ ქმედებას ახორციელებს, რომელსაც გადასახადების ნაწილში ევალება.\nსაბჭო იზიარებს მომსახურების დეპარტამენტის და შემოსავლების სამსახურის პოზიციას იმის გათვალისწინებით, რომ საგადასახადო კოდექსის 309-ე მუხლის 37-ე ნაწილის „დ“ ქვეპუნქტით გათვალისწინებული დავალიანების ჩამოწერისას, მოსაკრებლის და ადმინისტრაციული ჯარიმის ბარათის ნარჩენი ან/და ზედმეტობა არ გაითვალისწინება.\nაღნიშნულიდან გამომდინარე, საბჭოს მიაჩნია, რომ ბუნებრივი რესურსებით სარგებლობისათვის მოსაკრებლის დავალიანების, საგადასახადო კოდექსის 309-ე მუხლის 37-ე ნაწილის „დ“ ქვეპუნქტის საფუძვლით, ჩამოწერაზე მომსახურების დეპარტამენტის უარი მართებულია და არ არსებობს საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდავალიანების ჩამოწერა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n48\n\nდოკუმენტის დათვალიერება\n\ninfohub@rs.ge",
    "title": "Document ad33b1e8-ed52-4f18-b33f-ac9b0aee052d"
  }
}