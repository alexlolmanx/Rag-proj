{
  "id": "86783d8e-dea1-4354-b565-f8ec604eae95",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №25962/2/2025\n19 ნოემბერი 2025\nდოკუმენტის #:\n25962/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n18 ნოემბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, დივიდენდების დაბეგვრა გადახდის წყაროსთან, განაწილებული მოგება, გადახდის წყაროსთან გადასახადის დაკავების წესი, საგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№25962/2/2025\n18 ნოემბერი 2025\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „------ი“ (ს/ნ --------) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 7.11.2025 წელს განიხილა და მიიღო გადაწყვეტილება შპს „------ის“ 4.10.2025 წელს რეგისტრირებულ საჩივარზე (რეგისტრაციის №25962/2/2025).\n\n\nდავის საგანი: \n1. სალაროში ნაღდი ფულის ნაშთის ოდენობა;\n2. დაკისრებული სანქციებისგან გათავისუფლება.\n\n\nგასაჩივრებული გადაწყვეტილება: \n1. აუდიტის დეპარტამენტის 10.06.2025 წლის №024-29 საგადასახადო მოთხოვნა;\n2. შემოსავლების სამსახურის 12.09.2025 წლის №20078 ბრძანება.\n\n\nდარიცხული თანხა: 235 495,8 ლარი. \nმათ შორის:\nგადასახადი - 136 010,68\nდღგ - 97 290,20\nმოგების გადასახადი - 21 362,23\nსაშემოსავლო გადასახადი - 17 358,25\nჯარიმა - 67 552\nსაურავი - 31 933,12 \n\n\nპროცედურული გარემოებები\nკომპანიის საქმიანობაა საათებით და ძვირფასეულობით ვაჭრობა სპეციალიზებულ მაღაზიებში. გადასახადის გადამხდელად რეგისტრირებულია 10.03.2017 წელს, დღგ-ის გადამხდელად - 1.09.2020 წლიდან.\nშემოსავლების სამსახურის აუდიტის დეპარტამენტის მიერ ჩატარდა გადასახადის გადამხდელის საქმიანობის 1.01.2022 წლიდან 1.03.2025 წლამდე პერიოდის სრული კამერალური საგადასახადო შემოწმება, შემოწმების შედეგები აისახა 6.06.2025 წლის საგადასახადო შემოწმების აქტში. შემოწმების აქტის საფუძველზე 9.06.2025 წელს გამოიცა აუდიტის დეპარტამენტის №11920 ბრძანება და გადამხდელს წარედგინა 10.06.2025 წლის №024-29 საგადასახადო მოთხოვნა.\nაღნიშნული აქტები გასაჩივრდა შემოსავლების სამსახურში, რომლის 12.09.2025 წლის №20078 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები: \n1. სალაროში ნაღდი ფულის ნაშთის ოდენობა \nფაქტების აღწერა\nგადასახადის გადამხდელის მიერ წარდგენილ პირველად დოკუმენტაციასა (საბანკო ამონაწერები, ნაღდი ფულის მოძრაობის გაანგარიშების ცხრილი, შესყიდვის აქტები, გადამხდელის მიერ წარმოდგენილი წერილობითი ახსნა-განმარტება) და შემოსავლების სამსახურის გადასახადების ადმინისტრირების საინფორმაციო სისტემაში არსებულ მონაცემებზე დაყრდნობით, გაანალიზდა საწარმოს ნაღდი ფულის მოძრაობა და დადგინდა ნაღდი ფულის ნაშთი. საწარმოს უფლებამოსილი პირის განმარტების საფუძველზე ფულის ნაშთი დაკვალიფიცირდა შესაბამისი პერიოდში ერთპიროვნულ დამფუძნებელსა და დირექტორზე გაცემულ დივიდენდად. გადასახადის გადამხდელს დაერიცხა საშემოსავლო და მოგების გადასახადები. ასევე, დაეკისრა საგადასახადო კოდექსის 275-ე მუხლით განსაზღვრული ჯარიმა.\n\n\nშემოსავლების სამსახურის გადაწყვეტილების შინაარსი\nმომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად და დავის წარმოების პროცესში არ ყოფილა წარმოდგენილი მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს.\nყოველივე ზემოაღნიშნულის გათვალისწინებით, შემოსავლების სამსახურს მიაჩნია, რომ გადასახადის გადამხდელის საგადასახადო ვალდებულებები განსაზღვრულია მართლზომიერად, ხოლო წარმოდგენილი საჩივარი დაუსაბუთებელია და არ უნდა დაკმაყოფილდეს. \n\n\nმომჩივნის არგუმენტაცია \nშემოწმების პროცესში საზოგადოების მიერ წარდგენილ იქნა ფულის ნაშთის გაანგარიშების ცხრილი და მასთან დაკავშირებული ხარჯის დამადასტურებელი დოკუმენტაცია, რაც შემმოწმებლის მიერ სრულად იქნა გათვალისწინებული ფულის ნაშთის გაანგარიშებისას. ასევე წარადგინეს ახსნა-განმარტება, რომლითაც ითხოვდნენ გამოვლენილი ფულის ნაშთის განხილვას როგორც დამფუძნებელზე გაცემულ დივიდენდს, თუმცა არ ეთანხმებიან ფულის ნაშთის შემოწმებით დადგენილ ოდენობას. ვინაიდან ფულის ნაშთის დაზუსტების მიზნით კვლავ მოხდა გაანგარიშება, მიღებული ოდენობა განსხვავდება შემოწმებით დადგენილი ფულის ნაშთის ოდენობისგან. ასევე, მათ მიერ აქტიურად მიმდინარეობს ხარჯის დამადასტურებელი დოკუმენტების დამატებით მოძიება.\nმომჩივანი ითხოვს მიეცეს უფლება აღნიშნული საკითხი შეისწავლონ შემმოწმებელთან ერთად, წარუდგინონ დაზუსტებული გაანგარიშების ცხრილი და დამატებით მოძიებული დოკუმენტაცია. სათანადო საფუძვლების არსებობის შემთხვევაში, ითხოვენ დამატებით დარიცხული თანხების შემცირებას შესაბამის გადასახადებში.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. ამავე მუხლის მე-4 ნაწილის თანახმად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის მე-8 მუხლის მე-12 ნაწილის თანახმად, დივიდენდი არის აქციონერის/მოწილის მიერ აქციებიდან ან უფლებებიდან (წილებიდან) მიღებული (მათ შორის, პრივილეგირებული აქციებიდან პროცენტის სახით მიღებული) ნებისმიერი შემოსავალი, რომელიც მიიღება მოგების განაწილების შედეგად და რომელსაც იურიდიული პირი უნაწილებს აქციონერებს/მოწილეებს, კაპიტალში მათი კუთვნილი აქციების/უფლებების პროპორციულად ან პროპორციის დაცვის გარეშე.\nსაგადასახადო კოდექსის 97-ე მუხლის პირველი ნაწილის „ა“ ქვეპუნქტის თანახმად, რეზიდენტი საწარმოს მოგების გადასახადით დაბეგვრის ობიექტია განაწილებული მოგება.\nსაგადასახადო კოდექსის 981 მუხლის პირველი ნაწილის შესაბამისად, განაწილებული მოგება არის მოგება, რომელიც საწარმოს მიერ მის პარტნიორზე დივიდენდის სახით, ფულადი ან არაფულადი ფორმით ნაწილდება.\nსაგადასახადო კოდექსის 130-ე მუხლის პირველი ნაწილის თანახმად, რეზიდენტი საწარმოს მიერ ფიზიკური პირისთვის, არასამეწარმეო (არაკომერციული) იურიდიული პირისთვის ან არარეზიდენტი საწარმოსთვის გადახდილი დივიდენდები იბეგრება გადახდის წყაროსთან გადასახდელი თანხის 5- პროცენტიანი განაკვეთით.\nსაგადასახადო კოდექსის 154-ე პირველი ნაწილის „ზ“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის რეზიდენტი საწარმო, რომელიც პირს უხდის დივიდენდს.\nსაგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nდადგენილია, რომ საგადასახადო შემოწმების შედეგად განსაზღვრული ნაღდი ფულის ნაშთი დაკვალიფიცირდა შესაბამისი პერიოდში ერთპიროვნულ დამფუძნებელსა და დირექტორზე გაცემულ დივიდენდად და დაიბეგრა საშემოსავლო და მოგების გადასახადებით.\nსადავო საკითხზე წარმოდგენილია აუდიტის დეპარტამენტის 9.10.2025 წლის №----21-14 წერილი საიდანაც ირკვევა შემდეგი:\nშემოწმების მიმდინარეობისას გადამხდელის მიერ წარდგენილ პირველადი დოკუმენტაციის (საბანკო ამონაწერები, ნაღდი ფულის მოძრაობის გაანგარიშების ცხრილი, შესყიდვის აქტები, გადამხდელის მიერ წარმოდგენილი წერილობითი ახსნა-განმარტება) და შემოსავლების სამსახურის ერთიანი საინფორმაციო სისტემაში არსებული მონაცემების მიხედვით შესწავლილი იქნა საწარმოს ნაღდი ფულის მოძრაობა, შედეგად დადგინდა ნაღდი ფულის ნაშთი 115 000 ლარი (გადასახადის გარეშე). შემოწმების შედეგად საწარმოს უფლებამოსილი პირის განმარტების საფუძველზე ზემოაღნიშნული ფულის ნაშთი 115 000 ლარი (გადასახადის გარეშე) განხილული იქნა შესაბამისი პერიოდის საწარმოს ერთპიროვნულ დამფუძნებელზე და დირექტორზე --------ზე (პ/ნ --------) გაცემულ დივიდენდად. შესამოწმებელ პერიოდში გადასახადის გადამხდელის მიერ დღგ-ის დეკლარირებული ბრუნვა შეადგენდა 1 651 405 ლარს. შემოწმების შედეგად საკონტროლო-სალარო აპარატების, საბანკო ანგარიშებიდან ამონაწერების (მათ შორის საბანკო ტერმინალით ჩარიცხული თანხა) და პირველადი საგადასახადო დოკუმენტების (საგადასახადო ანგარიშ-ფაქტურები) შესაბამისად გაანგარიშებული იქნა შესამოწმებელი პერიოდის დღგ-ით დასაბეგრი ბრუნვა, რამაც შეადგინა 2 191 834 ლარი (გადასახადის გადამხდელის მიერ შემოწმების მიმდინარეობისას წარდგენილი იყო შესაბამისი გაანგარიშების ცხრილი, რომლის მონაცემები იდენტური იყო შემოწმებით გაანგარიშებული შედეგების). დეკლარირებულსა და შემოწმებით გამოვლენილ მონაცემთა შორის არსებული სხვაობაზე პირს განესაზღვრა შესაბამისი საგადასახადო ვალდებულებები. გადასახადის გადამხდელს მიერ წარდგენილი გაანგარიშების ცხრილის მიხედვით შესამოწმებელ პერიოდში საწარმოს დეკლარირებული განაცემის გარდა გაცემული ჰქონდა ხელფასი, როგორც ნაღდი (15 700 ლარი, საშემოსავლო გადასახადის გარეშე), ასევე უნაღდო ანგარიშსწორებით (23 750 ლარი, საშემოსავლო გადასახადის გარეშე), ასევე გადახდილი ჰქონდა ფიზიკურ პირებზე გაწეული მომსახურებისთვის 5 771 ლარი საშემოსავლო გადასახადის გარეშე. შემოწმების შედეგად ზემოაღნიშნული ხელფასის და სხვა განაცემების თანხა დამატებით დაიბეგრა საშემოსავლო გადასახადით.\nშემოწმების პროცესში სადავო საკითხებთან დაკავშირებული გაანგარიშების ცხრილები გავლილია გადასახადის გადამხდელთან, ასევე სრულად შესწავლილია შემოწმების მიმდინარეობისას წარდგენილი ხარჯის დამადასტურებელი დოკუმენტები, რაც გათვალისწინებულია ხარჯებში.\nმომჩივნის განმარტებით, არსებობს იმგვარი დოკუმენტების დამატებით წარდგენის შესაძლებლობა, რომელიც შემოწმების პროცესში არ გააჩნდათ. აღნიშნული დოკუმენტების შესაბამისად შესაძლებელია შემცირდეს სალაროში ფულის ნაშთის ოდენობა და საგადასახადო ვალდებულებები.\nმითითებული დოკუმენტები მომჩივანს არ წარუდგენია შემოსავლების სამსახურში საჩივრის განხილვის ეტაპზე. მსგავსი დოკუმენტები არ ახლავს არც საქართველოს ფინანსთა სამინისტროსთან არსებული დავების განხილვის საბჭოსთვის წარდგენილ საჩივარს.\nზემოაღნიშნული ნორმების შინაარსიდან გამომდინარე და ფაქტობრივი გარემოებების გათვალისწინებით, საბჭო მიიჩნევს, რომ საჩივარი ამ ნაწილში დაუსაბუთებელია და არ უნდა დაკმაყოფილდეს.\n\n\n2. დაკისრებული სანქციებისგან გათავისუფლება\nფაქტების აღწერა \nსაგადასახადო ვალდებულებების შემცირებისთვის გადამხდელს დაეკისრა საგადასახადო კოდექსის 275-ე მუხლით გათვალისწინებული ჯარიმები ასევე დაერიცხა საურავი.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციის მიმართ შემოსავლების სამსახურს მიზანშეწონილად არ მიაჩნია საქართველოს საგადასახადო კოდექსის 269-ე მუხლის მე-7 ნაწილის გამოყენება.\n\n\nმომჩივნის არგუმენტაცია\nვინაიდან არასდროს ჰქონიათ განზრახვა გადასახდელი გადასახადების შემცირებისა და გადახდისაგან თავის არიდების, ასევე ცდილობდნენ მაქსიმალურად გამჭვირვალე ჰქონოდათ შემოსავლები და ხარჯები, მაგრამ მიუხედავად ამისა დეკლარაციების შევსებისას დაშვებული იქნა უხეში შეცდომები, ითხოვს სსკ-ის 269-ე მუხლის მე-7 ნაწილის შესაბამისად სრულად გათავისუფლდეს დაკისრებული სანქციებისგან.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 272-ე მუხლის პირველი ნაწილის თანახმად, საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის.\nსაგადასახადო კოდექსის 275-ე მუხლის მე-2 ნაწილის თანახმად, საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, იწვევს დაჯარიმებას შემცირებული გადასახადის თანხის 50 პროცენტის ოდენობით.\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nსაბჭოს მიაჩნია, რომ განსახილველ შემთხვევაში საქმის ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელის მიერ ჩადენილი სამართალდარღვევა გამოწვეულია მისი შეცდომით/არცოდნით და შესაბამისად, მიზანშეწონილად არ მიიჩნია მომჩივნის გათავისუფლება დაკისრებული სანქციებისგან საგადასახადო კოდექსის 269-ე მუხლის მე-7 ნაწილის საფუძველზე.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდივიდენდების დაბეგვრა გადახდის წყაროსთან\nდივიდენდი\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n6\n\nდოკუმენტის დათვალიერება\n\ninfohub@rs.ge",
    "title": "Document 86783d8e-dea1-4354-b565-f8ec604eae95"
  }
}