{
  "id": "50f3def9-7f23-4cf4-b0d7-921a3d5e4f35",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №83251/1/2023\n13 სექტემბერი 2023\nდოკუმენტის #:\n83251/1/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n12 სექტემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო დავის დაწყება\nჩამოტვირთვა\nგაზიარება\n№83251/1/2023\n12 სექტემბერი 2023\n\n\nგ ა დ ა წ ყ ვ ე ტ ი ლ ე ბ ა \n\n\nმომჩივანი: „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 8.09.2023 წელს განიხილა და მიიღო გადაწყვეტილება „----------“ 24.08.2023 წელს რეგისტრირებულ საჩივარზე (რეგისტრაციის №83251/1/2023).\n\n\nდავის საგანი:\nსაჩივრის განუხილველად დატოვება - გასულია გასაჩივრების ვადა.\n\n\nგასაჩივრებული გადაწყვეტილება:\n1. აუდიტის დეპარტამენტის 5.07.2023 წლის №021-53 საგადასახადო მოთხოვნა;\n2. შემოსავლების სამსახურის 18.08.2023 წლის №20521 ბრძანება.\n\n\nდარიცხული თანხა: 311 940 ლარი.\nმათ შორის:\nგადასახადი - 187 449\nდღგ - 174 799\nსაშემოსავლო გადასახადი - 12 650\nჯარიმა - 54 880\nსაურავი - 69 611\n\n\nფაქტების აღწერა\nაუდიტის დეპარტამენტის 30.06.2023 წლის კამერალური საგადასახადო შემოწმების აქტით შემოწმებულია მომჩივნის საქმიანობის 1.01.2020 წლიდან 13.09.2022 წლამდე პერიოდი. შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 5.07.2023 წლის №021-53 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 18.08.2023 წლის №20521 ბრძანებით საჩივარი, საგადასახადო კოდექსის 301-ე მუხლის „ე“ ქვეპუნქტის საფუძველზე, დარჩა განუხილველი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 44-ე მუხლის პირველ, მე-3, მე-9 ნაწილებზე, 299-ე მუხლის პირველ და მე-4 ნაწილებზე, 301-ე მუხლის „ე“ ქვეპუნქტზე, 299-ე მუხლის მე-10 ნაწილზე და განმარტავს, რომ მომჩივანი 30.06.2023 წელს საგადასახადო შემოწმების აქტს, გადასახადების/გადასახდელების და საგადასახადო სანქციების თანხების დარიცხვის/შემცირების შესახებ 5.07.2023 წლის №16003 ბრძანებას და ამავე თარიღის №021-53 საგადასახადო მოთხოვნას გადასახადის გადამხდელის ავტორიზებული მომხმარებლის გვერდზე გაეცნო 8.07.2023 წელს. შემოსავლების სამსახურში საჩივარი წარმოდგენილია გასაჩივრებისათვის კანონით დადგენილი ვადის დარღვევით - 8.08.2023 წელს.\nშემოსავლების სამსახური აღნიშნავს, რომ გადასახადის გადამხდელს წარმოდგენილ საჩივარში არ აქვს მითითებული არგუმენტები საჩივრის ვადაში წარდგენის შეუძლებლობის შესახებ.\nმითითებულ სამართლებრივ ნორმებსა და ფაქტობრივ გარემოებებზე დაყრდნობით, შემოსავლების სამსახურმა მიიჩნია, რომ ვინაიდან საჩივარი წარმოდგენილია საგადასახადო ორგანოს გადაწყვეტილების გასაჩივრებისათვის კანონით დადგენილი 30 დღიანი ვადის დარღვევით, ხოლო მომჩივანმა ვერ შეძლო დაესაბუთებინა საჩივრის ვადაში წარდგენის შეუძლებლობა, სახეზეა საჩივრის განუხილველად დატოვების საგადასახადო კოდექსის 301-ე მუხლის ,,ე” ქვეპუნქტით გათვალისწინებული საფუძველი.\n\n\nმომჩივნის არგუმენტაცია\nშემოსავლების სამსახურის გადასახადის გადამხდელის ავტორიზებული მომხმარებლის გვერდზე 5.07.2023 წელს გაეგზავნა აუდიტის დეპარტამენტის 5.07.2023 წლის №021-53 საგადასახადო მოთხოვნა, რომელიც მომჩივნის მომხმარებლიდან გაიხსნა 8.07.2023 წელს, მოთხოვნის გასაჩივრების ვადა განსაზღვრულია 30 კალენდარული დღით, შესაბამისად მოთხოვნის გასაჩივრების ბოლო ვადა იყო 7.08.2023 წელი.\nმომჩივანთან მიმდინარე საგადასახადო შემოწმების გარდა, აუდიტორულ შემოწმებას ატარებს აუდიტორული კომპანია შპს „----------“, რომელსაც თავის მხრივ ჰყავს თანამშრომლები, რომლებიც ასრულებენ რიგ ტექნიკურ სამუშაოებს მომჩივნის გადასახადის გადამხდელის ავტორიზებული მომხმარებლის გვერდზე ინფორმაციის მოპოვების მიზნით. როგორც აღმოჩნდა კომპანიის სტაჟიორმა გახსნა მიღებული შეტყობინებები რადგან წინააღმდეგ შემთხვევაში ვერ მოახერხებდა სხვა სერვისებით სარგებლობას, სამუშაოების დასრულების შემდგომ არ მიაწოდა მომჩივანს მიღებული შეტყობინების შესახებ ინფორმაცია, ინფორმაცია მომჩივანმა მიიღო მხოლოდ 28 ივლისს, რის გამოც მოკლე დროში ვერ მოასწრო დროულად ინფორმაციის მომზადება და მოთხოვნა გაასაჩივრა 8.08.2023 წელს, ერთი დღის დაგვიანებით. შედეგად, 18.08.2023 წელს მიიღო შემოსავლების სამსახურის 18.08.2023 წლის №20521 ბრძანება, რომლის საფუძველზეც გასაჩივრების ვადის გადაცილების გამო უარი ეთქვა საჩივრის განხილვაზე.\nშედეგად, აუდიტის დეპარტამენტის 5.07.2023 წლის №021-53 საგადასახადო მოთხოვნის საფუძველზე დარიცხული ძირითადი გადასახადი, ჯარიმა და საურავი სრულად გადავიდა ბარათზე აღიარებული გადასახადის ნაწილში, შესაბამისად ანგარიშებს დაედო ინკასო და ყველა მიმდინარე ფულადი აქტივი ჩამოეჭრა ანგარიშიდან, ასევე შეფერხება აქვს საბაჟო პროცედურებზე, რადგან ყველა ტვირთი ხვდება ყვითელ დერეფანში და საჭიროებს წინასწარ გადასახადების გადახდას, რისი საშუალებაც არ აქვს გამომდინარე იქიდან, რომ ანგარიშებს ადევს ინკასო. მისი საქმიანობის სპეციფიკიდან გამომდინარე გაწეული მომსახურების თუ რეალიზებული პროდუქციის სანაცვლოდ ანგარიშსწორება ხდება მხოლოდ უნაღდო ანგარიშსწორებით, შესაბამისად, ანგარიშზე შემოდინებული ყველა ფულადი აქტივი საინკასო დავალების საფუძველზე ავტომატურად ეჭრება და ვეღარ ახერხებს ეკონომიკური საქმიანობის უწყვეტად განხორციელებას.\nამასთან, მიუთითებს, რომ აუდიტის დეპარტამენტის მიერ 2022 წლის 28 დეკემბერს გამოგზავნილი 2019 წლის შუალედური აქტის და საგადასახადო მოთხოვნის №021 – 140 საფუძველზე დარიცხული თანხები გაასაჩივრა დადგენილ ვადებში და ფინანსთა სამინისტროსთან არსებული დავების განხილვის საბჭოს 14.08.2023 წლის №81505/1/2023 გადაწყვეტილების საფუძველზე საჩივარი დაკმაყოფილდა ნაწილობრივ და აუდიტის დეპარტამენტს დაევალა დამატებით საქმის შესწავლა წარდგენილი მტკიცებულებების საფუძველზე. \nმომჩივანი ითხოვს, ზემოაღნიშნულ ინფორმაციაზე დაყრდნობით და საგადასახადო კოდექსის 299-ე მუხლის მე-10 ნაწილის შესაბამისად გათვალისწინებული იქნას წარმოდგენილი არგუმენტები მტკიცებულებად და ვინაიდან გასაჩივრების ვადის დაირღვევა გამოწვეული იყო მისგან დამოუკიდებელი მიზეზით აღდგენილ იქნას საგადასახადო მოთხოვნის გასაჩივრების ვადა. მტკიცებულებად წარმოდგენილი აქვს აუდიტორული კომპანიის წარმომადგენლის ნოტარიულად დამოწმებული ახსნაგანმარტება, აუდიტორული კომპანიის წარმომადგენლის შრომით ხელშეკრულება.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 299-ე მუხლის მე-4 ნაწილის საფუძველზე, პირს უფლება აქვს, გაასაჩივროს საგადასახადო ორგანოს გადაწყვეტილება მისი ჩაბარებიდან 30 დღის ვადაში.\nსაგადასახადო კოდექსის 44-ე მუხლის მე-9 ნაწილის თანახმად, საგადასახადო ორგანოს მიერ პირისათვის ელექტრონული ფორმით გაგზავნილი დოკუმენტი ჩაბარებულად ითვლება ადრესატის მიერ მისი გაცნობისთანავე.\nსაგადასახადო კოდექსის 301-ე მუხლის „ე“ ქვეპუნქტის საფუძველზე, დავის განმხილველი ორგანო საჩივარს არ განიხილავს, თუ გასულია საჩივრის წარდგენის ვადა.\nსაგადასახადო კოდექსის 299-ე მუხლის მე-10 ნაწილის მიხედვით, საგადასახადო ორგანოს გადაწყვეტილება შეიძლება გასაჩივრდეს საჩივრის წარდგენის ვადის გასვლის შემდეგაც, თუ მომჩივანი დაამტკიცებს, რომ გასაჩივრების ვადის დარღვევა მისგან დამოუკიდებელი მიზეზით იყო გამოწვეული. \nაუდიტის დეპარტამენტის 29.08.2023 წლის №----------21-14 წერილიდან ირკვევა, რომ მომჩივანი მის მიმართ შედგენილ აუდიტის დეპარტამენტის 30.06.2023 წლის საგადასახადო შემოწმების აქტს, მის საფუძველზე გამოცემულ აუდიტის დეპარტამენტის 5.07.2023 წლის №16003 ბრძანებას და ამავე დეპარტამენტის 5.07.2023 წლის №021-53 საგადასახადო მოთხოვნას გაეცნო ელექტრონულად შემოსავლების სამსახურის ოფიციალური ვებ-გვერდის (www.rs.ge) საშუალებით 8.07.2023 წელს. \nშესაბამისად, აღნიშნული აქტების გასაჩივრების ვადის ბოლო დღე იყო 7.08.2023 წელი. საჩივარი შემოსავლების სამსახურში წარდგენილია ელექტრონულად 8.08.2023 წელს. \nმომჩივანი არ მიუთითებს ისეთ გარემოებებზე/არგუმენტებზე, რომელიც დაადასტურებდა, რომ გასაჩივრების ვადის დარღვევა მისგან დამოუკიდებელი მიზეზით იყო გამოწვეული.\nვინაიდან დარღვეულია სადავო აქტების გასაჩივრების ვადა, საბჭოს მიაჩნია, რომ შემოსავლების სამსახურის 18.08.2023 წლის №20521 ბრძანება საჩივრის საგადასახადო კოდექსის 301-ე მუხლის „ე“ ქვეპუნქტის საფუძველზე განუხილველად დატოვების თაობაზე მართლზომიერია და არ არსებობს მისი გაუქმების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგასულია საჩივრის წარდგენის ვადა\nუკუკავშირი\nდაკავშირებული დოკუმენტები\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n9\n\nდოკუმენტის დათვალიერება\n\ninfohub@rs.ge",
    "title": "Document 50f3def9-7f23-4cf4-b0d7-921a3d5e4f35"
  }
}