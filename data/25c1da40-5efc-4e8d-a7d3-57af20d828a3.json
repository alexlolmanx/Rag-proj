{
  "id": "25c1da40-5efc-4e8d-a7d3-57af20d828a3",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18755/2/2023\n20 მარტი 2023\nდოკუმენტის #:\n18755/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n02 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nდაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, დღგ-ით დასაბეგრი პირი, დღგ-ით დასაბეგრი ოპერაციები, დღგ-ის გადამხდელად რეგისტრაცია, საურავი, დღგ-ისათვის გათვალისწინებული მოთხოვნების დარღვევა\nჩამოტვირთვა\nგაზიარება\n№18755/2/2023\n2.03.2023\n\n\nგ ა დ ა წ ყ ვ ე ტ ი ლ ე ბ ა \n\n\nმომჩივანი: \"----------\" (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 2.03.2023 წელს განიხილა და მიიღო გადაწყვეტილება \"----------\" 31.01.2023 წელს რეგისტრირებულ საჩივარზე (რეგისტრაციის №18755/2/2023). \n\n\nდავის საგანი: \nუძრავი ქონების რეალიზაციის შედეგად წარმოშობილი საგადასახადო ვალდებულება.\n\n\nგასაჩივრებული გადაწყვეტილება: \n1. აუდიტის დეპარტამენტის 2022 წლის 6 ოქტომბრის №005-146 საგადასახადო მოთხოვნა;\n2. შემოსავლების სამსახურის 2023 წლის 9 იანვრის №25 ბრძანება.\n\n\nდარიცხული თანხა: 52 649 ლარი. \nმათ შორის:\nდღგ - 35 797\nჯარიმა - 9 944 \nსაურავი - 6 908\n\n\nფაქტების აღწერა \nშემოსავლების სამსახურის აუდიტის დეპარტამენტის 2022 წლის 17 თებერვლის №3993 ბრძანების საფუძველზე ჩატარდა მომჩივნის საქმიანობის კამერალური თემატური საგადასახადო შემოწმება. შემოწმების შედეგები აისახა 2022 წლის 23 სექტემბრის საგადასახადო შემოწმების აქტში, საიდანაც ირკვევა, რომ გადასახადის გადამხდელმა 2014 წელს ამხანაგობა „----------“-ში (ს/ნ ----------) შეიტანა თანხა 100 000 ლარის ოდენობით, რომლის ფარგლებშიც საკუთრებაში მიიღო სხვადასხვა დანიშნულების ფართი.\nმომჩივანმა 2021 წლის 27 აგვისტოს გაყიდა საცხოვრებელი ფართი (მის.: ----------, საკადასტრო კოდი: ----------) 264 675 ლარად. აღნიშნულ ფართს რეალიზაციამდე მინიჭებული ჰქონდა კომერციული ფართის სტატუსი და კომერციული ფართის სტატუსის საცხოვრებელ ფართად რეგისტრაცია განხორციელდა რეალიზაციამდე რამდენიმე დღით ადრე. ფართის რეალიზაციის შემდეგ კი ფიქსირდება აღნიშნული ქონების ისევ კომერციული დანიშნულებით გამოყენება. კერძოდ, ფართი იჯარით გაცემულია შპს „----------“-ზე. ფაქტობრივი გარემოებებიდან გამომდინარე, ოპერაციის შინაარსის გათვალისწინებით, გადასახადის გადამხდელის მიერ აღნიშნული ფართის რეალიზაცია შემოწმებით მიჩნეულ იქნა კომერციული ფართის რეალიზაციად. საგადასახადო კოდექსის 158-ე, 159-ე და 165-ე მუხლების გათვალისწინებით, მომჩივანს დაერიცხა დღგ და დაეკისრა ჯარიმა საგადასახადო კოდექსის 282-ე მუხლის შესაბამისად. \nშემოწმების აქტის საფუძველზე გამოიცა აუდიტის დეპარტამენტის 2022 წლის 6 ოქტომბრის №25475 ბრძანება და №005-146 საგადასახადო მოთხოვნა. მომჩივანს დამატებით გადასახდელად განესაზღვრა 52 649 ლარი.\nაღნიშნული საგადასახადო მოთხოვნა 2022 წლის 3 ნოემბერს გასაჩივრდა შემოსავლების სამსახურში, რომელმაც 2023 წლის 9 იანვრის №25 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 73-ე, 158-ე, 159-ე, 165-ე, 43-ე მუხლებზე, დადგენილ ფაქტობრივ გარემოებებზე და მიიჩნევს, რომ საგადასახადო შემოწმების მიერ, საგადასახადო კოდექსის 73-ე მუხლის საფუძველზე, გადასახადით დაბეგვრის მიზნებისთვის, რეალიზებული ფართის კომერციულის სტატუსით განხილვა და აღნიშნული ოპერაციის დღგ-ით დაბეგვრა მართლზომიერია. ამდენად, საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nშემოსავლების სამსახურის სადავო ბრძანება უსაფუძვლო და დაუსაბუთებელია, ვინაიდან ფაქტობრივი გარემოებები არ ქმნის სამართლებრივ საფუძველს მომჩივნის მიმართ, საგადასახადო კოდექსის 73-ე მუხლის საფუძველზე, გამოყენებული იქნას საგადასახადო კოდექსის 158-ე, 159-ე, 165-ე მუხლები და დაიბეგროს დღგ-ით და დაეკისროს საგადასახადო კოდექსის 282-ე მუხლით გათვალისწინებული ჯარიმა.\nუდავო ფაქტია, რომ გადასახადის გადამხდელმა, როგორც ფიზიკურმა პირმა, ერთობლივი საქმიანობის ამხანაგობა „----------“-ში 2014 წელს შეიტანა თანხა 100 000 ლარის ოდენობით და სანაცვლოდ ---------- ში მიიღო სხვადასხვა ფართი, მათ შორის, საცხოვრებელი, ავტოსადგომის და კომერციული ფართები. მომჩივნის მიერ აღნიშნული კომერციული ფართების ფლობის მიზანს წარმოადგენდა მათი საცხოვრებელ ფართად გამოყენება. სწორედ ამ მოტივით, 2021 წლის 25 აგვისტოს, გადასახადის გადამხდელმა განცხადებით მიმართა საჯარო რეესტრის ეროვნულ სააგენტოს და მოითხოვა აღნიშნული კომერციული ფართის სტატუსის შეცვლა. შესაბამისად, 2021 წლის 25 აგვისტოს საჯარო რეესტრის ამონაწერის თანახმად, №---------- საკადასტრო კოდით რეგისტრირებულ უძრავ ქონებას მიენიჭა საცხოვრებელი ფართის სტატუსი. იმ პერიოდში, როდესაც ფართს მინიჭებული ჰქონდა კომერციული ფართის სტატუსი, ეს ფართი მომჩივანს არასოდეს გამოუყენებია კომერციული დანიშნულებით, არ აწარმოებდა ეკონომიურ საქმიანობას და არც იჯარით ჰქონია მესამე პირზე გადაცემული. აღნიშნულ ფაქტს ადასტურებს საგადასახადო შემოწმების პროცესში საგადასახადო ორგანოს მიერ მოძიებული ინფორმაცია კომუნალური გადასახადების შესახებ.\nასევე უდავოა ის ფაქტიც, რომ 2021 წლის 27 აგვისტოს ფიზიკურმა პირმა - ---------- მა მის საკუთრებაში რიცხული საცხოვრებელი ფართი ნასყიდობის ხელშეკრულების საფუძველზე, 264 675 ლარად გადასცა ----------ს. ახალმა მესაკუთრემ შეძენილი საცხოვრებელი ფართი (ს/კ №----------), 2022 წლის 14 თებერვალს, ნასყიდობის ხელშეკრულების საჯარო რეესტრში რეგისტრაციიდან 6 თვის შემდეგ, იჯარით გადასცა შპს „----------“.\nაღსანიშნავია, რომ დღემდე აღნიშნული ფართი საჯარო რეესტრში რეგისტრირებულია საცხოვრებელი ფართის სტატუსით. ამდენად, უდავო ფაქტია, რომ მომჩივანმა 2021 წლის 27 აგვისტოს, ნასყიდობის ხელშეკრულების საფუძველზე, გაყიდა მის საკუთრებაში არსებული არა კომერციული ფართი, არამედ საცხოვრებელი ფართი და ის გარემოება, რომ ამ ფართის სტატუსის შეცვლა რამოდენიმე დღით ადრე განხორციელდა, სამართლებრივად ვერ შეცვლის საცხოვრებელი ფართის რეალიზაციის ფაქტს, მითუმეტეს იმ გარემოების გათვალისწინებით, რომ ეს ფართი ---------- ს არასოდეს გამოუყენებია კომერციული დანიშნულებით. არც რეალიზაციის შემდგომ, ახალი მესაკუთრის ---------- ის მიერ შეძენიდან 6 თვის შემდეგ იჯარით გაცემის ფაქტი არ არის საკმარისი გარემოება საგადასახადო კოდექსის 73-ე მუხლის მე-9 ნაწილის თანახმად, საგადასახადო ვალდებულების განსაზღვრის მიზნით, სამეურნეო ოპერაციის ფორმისა და შინაარსის გათვალისწინებით ოპერაციის შინაარსთან მისი ფორმის შეუსაბამობის მოტივით, კვალიფიკაციის შეცვლისა.\nგონივრული ეჭვის ფარგლებშიც კი მიუღებელია საგადასახადო კოდექსის ზემოაღნიშნული მუხლის გამოყენებით კვალიფიკაციის შეცვლა, რადგან საგადასახადო ვალდებულებისთვის შესაძლო თავის არიდების მოტივი იარსებებდა იმ შემთხვევაში, როდესაც საცხოვრებელი ფართის რეალიზაციით მიღებული სარგებელი გაცილებით მაღალი იქნებოდა, ვიდრე კომერციული ფართის რეალიზაციის შემთხვევაში, რასაც მოცემულ შემთხვევაში ადგილი არ აქვს. პირიქით, საცხოვრებელი ფართის რეალიზაციით გაცილებით ნაკლები სარგებელი მიიღო ---------- მა, ვიდრე კომერციული ფართის რეალიზაციის შედეგად. აღნიშნული გარემოების გადამოწმება მარტივი იყო თუნდაც კამერალური საგადასახადო შემოწმების დროსაც.\nაუდიტორის მიერ ერთ-ერთ მთავარ არგუმენტად მოყვანილი საკითხი, რომელიც ასევე გაჟღერებული იქნა შემოსავლების სამსახურში საჩივრის განხილვის პროცესში, რომ თითქოსდა რეალიზაციამდე ---------- ის მიერ კომერციულ ფართად გამოყენების ფაქტი დასტურდებოდა კომუნალური გადასახადებით, არ შეესაბამება რეალობას და იგი მცდარ მოსაზრებას წარმოადგენს, ვინაიდან არანაირი კომუნალური გადასახადები აღნიშნულ ფართზე არ ირიცხებოდა, რადგან იგი ცალკე აბონენტადაც კი არ იყო რეგისტრირებული და არც საგადასახადო შემოწმების მასალებში აღნიშნულის დამადასტურებელი დოკუმენტი არ მოიძებნება.\nშემოსავლების სამსახურმა არ გაიზიარა საჩივარში აღნიშნული გარემოებები, თუმცა ამ გარემოებების უარსაყოფად რაიმე მსჯელობა ან დასაბუთება ბრძანებაში არ არის მოცემული, იგი დაეყრდნო მხოლოდ შემოწმების აქტში მოცემულ მსჯელობას და საგადასახადო კოდექსის 73-ე მუხლის მე-9 ნაწილის „ბ“ ქვეპუნქტზე აპელირებით, რომლის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით, შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს, მიიჩნია, რომ მართლზომიერია რეალიზებული ფართის კომერციულის სტატუსით განხილვა და აღნიშნული ოპერაციის დღგ-ით დაბეგვრა.\nშემოსავლების სამსახურის 2023 წლის 9 იანვრის №25 ბრძანება გამოცემულია საქართველოს ზოგადი ადმინისტრაციული კოდექსის 96-ე მუხლის პირველი ნაწილით დადგენილი მოთხოვნების უგულვებელყოფით, რომლის თანახმად, ადმინისტრაციული ორგანო ვალდებულია ადმინისტრაციული წარმოებისას გამოიკვლიოს საქმისათვის მნიშვნელობის მქონე ყველა გარემოება და გადაწყვეტილება მიიღოს ამ გარემოებათა შეფასებისა და ურთიერთშეჯერების საფუძველზე. მოცემულ შემთხვევაში ადგილი არ აქვს აღნიშნული ნორმის შესაბამისად, საქმისთვის მნიშვნელობის მქონე ყველა გარემოების გამოკვლევას, რომლის შეფასებისა და ურთიერთშეჯერების საფუძველზე მიღებული იქნებოდა სხვაგვარი გადაწყვეტილება. მხარეს, რომელსაც დააკისრეს სახელმწიფო ბიუჯეტის სასარგებლოდ მნიშვნელოვანი თანხა, თუნდაც შინაგანი რწმენა მაინც უნდა გაუჩნდეს დაკისრებული თანხის მართლზომიერებაში.\nზემოაღნიშნულიდან გამომდინარე, მომჩივანი ითხოვს გაუქმდეს გასაჩივრებული აქტები. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nამავე კოდექსის 158-ე მუხლის პირველი ნაწილის შესაბამისად, დღგ-ით დასაბეგრ პირად განიხილება ნებისმიერი პირი, რომელიც ნებისმიერ ადგილზე დამოუკიდებლად ახორციელებს ნებისმიერი სახის ეკონომიკურ საქმიანობას, მიუხედავად ამ საქმიანობის მიზნისა და შედეგისა.\nამავე მუხლის მე-3 ნაწილის თანახმად, ერთჯერადი/არარეგულარული ხასიათის მიუხედავად, ნებისმიერ შემთხვევაში, ეკონომიკურ საქმიანობად განიხილება არასაცხოვრებელი დანიშნულების შენობის/ნაგებობის მიწოდება.\nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის მიხედვით, დღგ-ით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nამავე კოდექსის 165-ე მუხლის თანახმად:\n1. დასაბეგრი პირი, თუ ამ კოდექსით სხვა რამ არ არის გათვალისწინებული, ვალდებულია მის მიერ ნებისმიერი უწყვეტი 12 კალენდარული თვის განმავლობაში განხორციელებული დღგ-ით დასაბეგრი საქონლის მიწოდების/მომსახურების გაწევის ოპერაციების ჯამური თანხის 100 000 ლარისთვის გადაჭარბების დღიდან, არაუგვიანეს 2 სამუშაო დღეში დღგ-ის გადამხდელად რეგისტრაციის მიზნით, მიმართოს საგადასახადო ორგანოს.\n2. დასაბეგრ პირს დღგ-ის გამოანგარიშების და გადახდის ვალდებულება წარმოეშობა ამ მუხლის პირველი ნაწილით გათვალისწინებული დასაბეგრი ოპერაციის განხორციელების მომენტიდან (ამ ოპერაციის ჩათვლით), რომლის მიხედვითაც დასაბეგრი ოპერაციების ჯამურმა თანხამ 100 000 ლარს გადააჭარბა.\nამავე მუხლის მე-7 ნაწილის მიხედვით, ამ მუხლის პირველი ნაწილით გათვალისწინებული დღგ-ით დასაბეგრი ოპერაციების ჯამური თანხის განსაზღვრისას არ გაითვალისწინება ამ კოდექსის შესაბამისად დღგ-ისგან გათავისუფლებული დასაბეგრი ოპერაციები.\nსაგადასახადო კოდექსის 282-ე მუხლის პირველი ნაწილის შესაბამისად, დღგ-ის გადამხდელად რეგისტრაციის გარეშე საქმიანობა – იწვევს პირის დაჯარიმებას რეგისტრაციის გარეშე საქმიანობის პერიოდში განხორციელებული დღგ-ით დასაბეგრი ოპერაციების (გარდა გათავისუფლებული ოპერაციებისა) თანხის 5 პროცენტის ოდენობით.\nამავე კოდექსის 272-ე მუხლის პირველი ნაწილის მიხედვით, საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის.\nშემოწმების აქტის მიხედვით, მომჩივანმა 2021 წლის 27 აგვისტოს, 264 675 ლარად გაყიდა საცხოვრებელი ფართი, რომელსაც რეალიზაციამდე მინიჭებული ჰქონდა კომერციული ფართის სტატუსი. კომერციული ფართის საცხოვრებელ ფართად რეგისტრაცია განხორციელდა რეალიზაციამდე 2 დღით ადრე. ამასთან, ფართის რეალიზაციის შემდეგ ფიქსირდება აღნიშნული ქონების ისევ კომერციული დანიშნულებით გამოყენება. კერძოდ, ფართი გაცემულია იჯარით შპს „----------“. აღნიშნულიდან გამომდინარე, მომჩივანს დაერიცხა დღგ და შესაბამისი ჯარიმა-საურავი.\nგადასახადის გადამხდელი აღნიშნავს, რომ იმ პერიოდში, როდესაც ფართს მინიჭებული ჰქონდა კომერციული ფართის სტატუსი, ეს ფართი მომჩივანს არასოდეს გამოუყენებია კომერციული დანიშნულებით, არ აწარმოებდა ეკონომიურ საქმიანობას და არც იჯარით ჰქონია მესამე პირზე გადაცემული. აღნიშნულ ფაქტს ადასტურებს საგადასახადო შემოწმების პროცესში საგადასახადო ორგანოს მიერ მოძიებული ინფორმაცია კომუნალური გადასახადების შესახებ. ამასთან, მიუთითებს, რომ დღემდე აღნიშნული ფართი საჯარო რეესტრში რეგისტრირებულია საცხოვრებელი ფართის სტატუსით. ამდენად, უდავო ფაქტია, რომ მომჩივანმა 2021 წლის 27 აგვისტოს, ნასყიდობის ხელშეკრულების საფუძველზე, გაყიდა მის საკუთრებაში არსებული არა კომერციული ფართი, არამედ საცხოვრებელი ფართი და ის გარემოება, რომ ამ ფართის სტატუსის შეცვლა რამოდენიმე დღით ადრე განხორციელდა, სამართლებრივად ვერ შეცვლის საცხოვრებელი ფართის რეალიზაციის ფაქტს, მითუმეტეს იმ გარემოების გათვალისწინებით, რომ ეს ფართი გადასახადის გადამხდელს არასოდეს გამოუყენებია კომერციული დანიშნულებით.\nსაბჭო ყურადღებას ამახვილებს იმ გარემოებაზე, რომ რეალიზაციის მომენტში უძრავ ქონებას მინიჭებული ჰქონდა საცხოვრებელი ფართის სტატუსი. ასევე, დღეის მდგომარეობით, აღნიშნული ქონება რეგისტრირებულია როგორც საცხოვრებელი ფართი. ამასთან, რეალიზაციამდე არ ფიქსირდება აღნიშნული ფართის კომერციული მიზნით გამოყენების ფაქტი.\nზემოაღნიშნული სამართლებრივი ნორმებისა და ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ ვინაიდან ადგილი არ ჰქონია ეკონომიკური საქმიანობის ფარგლებში საქონლის მიწოდებას, სადავო დარიცხვა არამართლზომიერია და უნდა გაუქმდეს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ა“ ქვეპუნქტით და გადაწყვიტა:\n\n\n1. საჩივარი დაკმაყოფილდეს;\n2. გაუქმდეს შემოსავლების სამსახურის 2023 წლის 9 იანვრის №25 ბრძანება;\n3. გაუქმდეს აუდიტის დეპარტამენტის 2022 წლის 6 ოქტომბრის №005-146 საგადასახადო მოთხოვნა;\n4. აუდიტის დეპარტამენტს დაევალოს გადასახადის გადამხდელის პირადი აღრიცხვის ბარათზე შესაბამისი კორექტირების განხორციელება;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n818\n\nდოკუმენტის დათვალიერება\n\ninfohub@rs.ge",
    "title": "Document 25c1da40-5efc-4e8d-a7d3-57af20d828a3"
  }
}