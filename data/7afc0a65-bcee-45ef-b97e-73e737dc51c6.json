{
  "id": "7afc0a65-bcee-45ef-b97e-73e737dc51c6",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18885/2/2023\n13 აპრილი 2023\nდოკუმენტის #:\n18885/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n23 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, ზოგადი დებულებები, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n№18885/2/2023 \n23.03.2023\n\n\n\n\nგადაწყვეტილება \n\n\n\n\nმომჩივანი: შპს \"--------\" (ს/ნ \"--------\" )\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 23.03.2023 წელს განიხილა და მიიღო გადაწყვეტილება შპს \"--------\" -ის 16.02.2023 წელს რეგისტრირებულ საჩივარზე (რეგისტრაციის №18885/2/2023).\n\n\nდავის საგანი: \n1. გაანგარიშებული ნაღდი ფულის არაგონივრული ნაშთის დირექტორზე გაცემულ უპროცენტო სესხად განხილვა;\n2. საგადასახადო შემოწმების შედეგად გამოვლენილი ეკონომიკურ საქმიანობასთან დაუკავშირებელი ხარჯის მოგების გადასახადით დაბეგვრა და დღგ-ის ჩათვლის გაუქმება.\n\n\nგასაჩივრებული გადაწყვეტილება: \n1. აუდიტის დეპარტამენტის 7.10.2022 წლის №006-439 საგადასახადო მოთხოვნა;\n2. შემოსავლების სამსახურის 30.01.2023 წლის №1202 ბრძანება. \n\n\nდარიცხული თანხა: 96 932 ლარი.\nმათ შორის:\nგადასახადი - 47 075\nდღგ - 1 753\nმოგები გადასახადი -29 820\nსაშემოსავლო გადასახადი - 15 674\nქონების გადასახადი - (-172)\nჯარიმა - 32 212\nსაურავი - 17 645\n\n\nპროცედურული გარემოებები\nკომპანიის საქმიანობაა საბითუმო ვაჭრობა ნავთობპროდუქტებით და ადგილობრივი სატრანსპორტო მომსახურების გაწევა. აუდიტის დეპარტამენტის მიერ ჩატარდა გადასახადის გადამხდელის საქმიანობის 1.01.2019 წლიდან 1.04.2022 წლამდე პერიოდის კამერალური საგადასახადო შემოწმება. საგადასახადო შემოწმების შედეგები აისახა 30.09.2022 წლის საგადასახადო შემოწმების აქტში, აქტის საფუძველზე გამოიცა 7.10.2022 წლის №25616 ბრძანება და ამავე თარიღის №006-439 საგადასახადო მოთხოვნა.\nაღნიშნული აქტები 31.10.2022 წელს გასაჩივრდა შემოსავლების სამსახურში, რომლის 30.01.2023 წლის №1202 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები: \n1. გაანგარიშებული ნაღდი ფულის არაგონივრული ნაშთის დირექტორზე გაცემულ უპროცენტო სესხად განხილვა \nფაქტების აღწერა/დარიცხვის საფუძვლები\nკომპანიის შემოსავლების მიღება და ხარჯების გაწევა ხორციელდება, ძირითადად, უნაღდო ანგარიშსწორებით. გადამხდელის მიერ წარდგენილი ბუღალტრული აღრიცხვის მონაცემებით შესამოწმებელ პერიოდში ფიქსირდება სალაროს არაგონივრული ნაშთი. შემოსავლების სამსახურის 2021 წლის 30 დეკემბრის №42109 ბრძანებით „ცალკეულ შემთხვევებში პირის საგადასახადო ვალდებულებების განსაზღვრის მიზნით მეთოდური მითითების დამტკიცების თაობაზე“ განსაზღვრული №9 დანართის შესაბამისად, შემოწმების მიერ საწარმოს სალაროს არაგონივრული ნაშთი განხილულია პასუხისმგებელ პირზე, დირექტორზე გაცემულ უპროცენტო სესხად.\nსაქართველოს საგადასახადო კოდექსის 982 მუხლის მე-3 ნაწილის „ზ“ ქვეპუნქტის და ამავე მუხლის მე-8 ნაწილის გათვალისწინებით, საწარმოს არ დაერიცხა მოგების გადასახადი, ვინაიდან გაცემული სესხი დაბრუნებულია შესამოწმებელ პერიოდში სრულად. გადამხდელს დაეკისრა ჯარიმა საგადასახადო კოდექსის 275-ე მუხლის მე-5 ნაწილით განსაზღვრული შეზღუდვების გათვალისწინებით.\nგაცემული უპროცენტო სესხიდან წარმოშობილი სარგებლის თანხა, საქართველოს საგადასახადო კოდექსის 101-ე მუხლის თანახმად, ჩაითვალა ხელფასის სახით მიღებულ შემოსავლად. ყოველთვიური სარგებლის თანხა დაიბეგრა როგორც ხელფასის სახით მიღებული შემოსავალი. გადამხდელს დაერიცხა საშემოსავლო გადასახადი და დაეკისრა ჯარიმა საქართველოს საგადასახადო კოდექსის 275-ე მუხლის შესაბამისად.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური ყურადღებას ამახვილებს საგადასახადო შემოწმების აქტით აღწერილ გარემოებაზე, რომლის თანახმად, გადამხდელის მიერ შემოწმებისთვის წარდგენილი ბუღალტრული აღრიცხვის მონაცემების მიხედვით შესამოწმებელ პერიოდში ფიქსირდება სალაროს არაგონივრული ნაშთი. აღნიშნული განხილულია კომპანიის დირექტორზე გაცემულ უპროცენტო სესხად შემოსავლების სამსახურის მიერ დამტკიცებული მეთოდური მითითების „სალაროში ნაღდი ფულის შესახებ“ (დანართი N9) გათვალისწინებით.\nსამართლებრივი ნორმებისა და საქმეში არსებული ფაქტობრივი გარემოებების გათვალისწინებით, შემოსავლების სამსახურს მიაჩნია, რომ შემოწმებით საგადასახადო ვალდებულებების განსაზღვრა შესაბამისობაშია კანონმდებლობის მოთხოვნებთან, გადასახადის გადამხდელის საჩივარი აღნიშნულ ნაწილში დაუსაბუთებელია და არ არსებობს მისი დაკმაყოფილების სამართლებრივი საფუძვლები.\n\n\nმომჩივნის არგუმენტაცია\nკომპანია ნაწილობრივ ნავთობპროდუქტების და სატრანსპორტო საშუალებების ექსპლუატაციისათვის საჭირო საშუალებების შესყიდვას აწარმოებდა ნაღდი ფულით. მომწოდებლებისათვის გადასახდელი ფული გროვდებოდა სალაროში და შემდეგ ხდებოდა ნაღდი ანგარიშსწორება. რიგ შემთხვევებში ნაღდი ანგარიშსწორება ვერ ხერხდებოდა მოკლე დროში. შემოწმების პერიოდის დასრულების დროს არსებული ნაშთი შემოწმების შედეგად განისაზღვრა უძრავ ნაშთად. აღნიშნული თანხა მომწოდებლებზე გადახდილია შემოწმების პერიოდის დასრულების შემდეგ. საკითხის მიმართ ასეთი მიდგომა არასამართლიანად მიაჩნია. გამოდის, რომ კომპანიას სალაროს გამოყენების საშუალება არ აქვს და გადასახადის გადამხდელი ვალდებულია ფული შენახული ჰქონდეს მხოლოდ საბანკო ანგარიშებზე. ბანკები კერძო კომპანიებია და მისი კლიენტების საბანკო ანგარიშებზე არსებული თანხით მოგებას იღებს. არასამართლიანად მიაჩნია სახელმწიფო აიძულებდეს კომპანიებს რამდენიმე ბანკის მოგებაზე ზრუნავდეს.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 73-ე მუხლის მე-4 ნაწილის და მე-9 ნაწილის „ბ“ ქვეპუნქტის მიხედვით:\n4. თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\n9. საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nამავე კოდექსის 982 მუხლის მე-3 ნაწილის „ზ“ ქვეპუნქტის და მე-8 ნაწილის შესაბამისად:\n3. მოგების გადასახადით იბეგრება ფიზიკურ პირზე ან არარეზიდენტზე სესხის გაცემა (გარდა უცხო ქვეყნის აღიარებულ საფონდო ბირჟაზე განთავსებული სასესხო ფასიანი ქაღალდის შეძენისა).\n8. თუ მოხდა გაცემული სესხის/გადახდილი ავანსის თანხის დაბრუნება ან გადახდილი ავანსის სანაცვლოდ საქონლის/მომსახურების მიღება, პირი უფლებამოსილია სესხის/ავანსის თანხის დაბრუნების ან საქონლის/მომსახურების ფაქტობრივად მიღების საანგარიშო პერიოდში დაბრუნებული თანხის ან მიღებული საქონლის/მომსახურების საკომპენსაციო თანხის შესაბამისად გამოანგარიშებული მოგების გადასახადის ოდენობით ჩაითვალოს და ამ კოდექსით დადგენილი წესით დაიბრუნოს ადრე გადახდილი მოგების გადასახადის თანხა. \nსაგადასახადო კოდექსის 101-ე მუხლის პირველი ნაწილის და მე-2 ნაწილის „ბ“ ქვეპუნქტის შესაბამისად:\n1. ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\n2. ამ მუხლის პირველი ნაწილის მიზნებისათვის სარგებლის ღირებულებად ითვლება ქვემოთ მითითებული თანხა, რომელიც მცირდება დაქირავებულის მიერ ამ სარგებლის მიღებისას დამქირავებლისათვის გადახდილი თანხით დამქირავებლის მიერ დაქირავებულისათვის საქართველოს ფინანსთა მინისტრის მიერ განსაზღვრულ საპროცენტო განაკვეთზე დაბალი საპროცენტო განაკვეთით სესხის გაცემისას – საქართველოს ფინანსთა მინისტრის მიერ განსაზღვრული საპროცენტო განაკვეთით გადასახდელი პროცენტის შესაბამისი თანხა.\nამავე კოდექსის 154-ე მუხლის პირველი ნაწილის „ა“ ქვეპუნქტის მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, კერძოდ პირი, რომელიც დაქირავებულს უხდის ხელფასს.\nმომჩივანი მიუთითებს, რომ მომწოდებლებისათვის გადასახდელი ფული გროვდებოდა სალაროში და შემდეგ ხდებოდა ნაღდი ანგარიშსწორება, რაც რიგ შემთხვევებში ვერ ხერხდებოდა მოკლე დროში. შემოწმების დასრულების დროს არსებული თანხის ნაშთი მომწოდებლებზე გადახდილია შემოწმების დასრულების შემდეგ. საკითხის მიმართ ასეთი მიდგომა არასამართლიანად მიაჩნია. გამოდის, რომ კომპანიას სალაროს გამოყენების საშუალება არ აქვს და გადასახადის გადამხდელი ვალდებულია ფული შენახული ჰქონდეს მხოლოდ საბანკო ანგარიშებზე.\nგადამხდელის მიერ შემოწმებისთვის წარდგენილია ბუღალტრული აღრიცხვის მონაცემები, რომლის მიხედვითაც შესამოწმებელ პერიოდში ფიქსირდება სალაროს არაგონივრული ნაშთი.\nშემოსავლების სამსახურის 2021 წლის 30 დეკემბრის №42109 ბრძანებით „ცალკეულ შემთხვევებში პირის საგადასახადო ვალდებულებების განსაზღვრის მიზნით მეთოდური მითითების დამტკიცების თაობაზე“ განსაზღვრული №9 დანართის შესაბამისად, შემოწმების მიერ საწარმოს სალაროს არაგონივრული ნაშთი განხილულია პასუხისმგებელ პირზე, დირექტორზე გაცემულ უპროცენტო სესხად\nაღნიშნულიდან გამომდინარე, საბჭოს მიაჩნია, რომ ამ ნაწილში საგადასახადო ვალდებულებები განსაზღვრულია მართებულად და არ არსებობს საჩივრის დაკმაყოფილების საფუძველი. \n2. საგადასახადო შემოწმების შედეგად გამოვლენილი ეკონომიკურ საქმიანობასთან დაუკავშირებელი ხარჯის მოგების გადასახადით დაბეგვრა და დღგ-ის ჩათვლის გაუქმება\nფაქტების აღწერა/დარიცხვის საფუძვლები\nშესამოწმებელ პერიოდში გადასახადის გადამხდელის მიერ, როგორც ნაღდი, ისე უნაღდო ანგარიშსწორებით შეძენილია სხვადასხვა სახის საქონელი, რომელთა დაკავშირება გადამხდელის ეკონომიკურ საქმიანობასთან ვერ ხერხდება. აღნიშნული საქონლის შეძენით კომპანიას მიღებული აქვს დღგ-ის ჩათვლა 1 753 ლარის ოდენობით. გადამხდელის მიერ ვერ იქნა წარდგენილი აღნიშნული შეძენის მიზნობრიობის დამადასტურებელი დოკუმენტაცია. \nშემოწმების მიერ აღნიშნული შეძენილი პროდუქცია არ იქნა მიჩნეული ეკონომიკურ საქმიანობაში გამოყენებულად და მიღებული ჩათვლა საქართველოს საგადასახადო კოდექსის 174-ე მუხლის მე-2 ნაწილის მიხედვით (2021 წლამდე მოქმედი საგადასახადო კოდექსის შესაბამისად) დაექვემდებარა შემცირებას.\nგადამხდელს დაერიცხა დღგ და დაეკისრა ჯარიმა საქართველოს საგადასახადო კოდექსის 275-ე მუხლის მე-2 ნაწილის მიხედვით. ამასთან, საქართველოს საგადასახადო კოდექსის 97-ე მუხლის პირველი ნაწილის „ა“ ქვეპუნქტის და 982 მუხლის პირველი ნაწილის „ა“ ქვეპუნქტის თანახმად, აღნიშნული ხარჯი დაექვემდებარა მოგების გადასახადით დაბეგვრას. გადამხდელს დაერიცხა მოგების გადასახადი და დაეკისრა ჯარიმა საქართველოს საგადასახადო კოდექსის 275-ე მუხლის მე-2 ნაწილის შესაბამისად.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური ყურადღებას ამახვილებს აუდიტის დეპარტამენტის მიერ ინფორმაციაზე, რომლის თანახმად, შემოწმების პროცესში შემმოწმებლებსა და გადასახადის გადამხდელის წარმომადგენელს შორის ხორციელდებოდა ურთიერთკავშირი კომპანიის მიერ განხორციელებულ სამეურნეო ოპერაციებთან დაკავშირებით. გადასახადის გადამხდელს საგადასახადო შემოწმების აქტის ფორმირებამდე ეცნობა სადავო საკითხის შესახებ, რაზეც არგუმენტირებული პოზიცია არ წარმოუდგენია.\nკომპანიის საკუთრებაში ფიქსირდება რამდენიმე ავტოსატრანსპორტო საშუალება, თუმცა გადამხდელს კონკრეტულად რომელი ხარჯი აქვს მხედველობაში უცნობია, წარდგენილ საჩივარში აპელირებს საოფისე და საყოფაცხოვრებო ტექნიკისთვის გაწეულ ხარჯზე დარიცხულ მოგების გადასახადზე. შემოწმების პროცესში გადასახადის გადამხდელს არ წარუდგენია არანაირი დოკუმენტაცია, თუ სად ახორციელებდა ეკონომიკურ საქმიანობას. კომპანიის საკუთრებაში არ ფიქსირდება არც უძრავი ქონება, არც იჯარით აღებული საოფისე ფართი, სადაც ზემოაღნიშნული ოფისის აღჭურვილობის ეკონომიკურ საქმიანობაში გამოყენება დადასტურდება. შემოსავლების სამსახური აღნიშნავს, რომ გადასახადის გადამხდელს არც დავის წარმოების ეტაპზე წარუდგენია საკუთარი არგუმენტაციის დამადასტურებელი დოკუმენტაცია/მტკიცებულებები.\nსამართლებრივი ნორმების, საქმეში არსებული ფაქტობრივი გარემოებების და აუდიტის დეპარტამენტის მიერ წარდგენილი ინფორმაციის გათვალისწინებით, შემოსავლების სამსახურს მიაჩნია, რომ შემოწმებით საგადასახადო ვალდებულებების განსაზღვრა შესაბამისობაშია კანონმდებლობის მოთხოვნებთან, გადასახადის გადამხდელის საჩივარი აღნიშნულ ნაწილში დაუსაბუთებელია და არ არსებობს მისი დაკმაყოფილების სამართლებრივი საფუძვლები.\n\n\nმომჩივნის არგუმენტაცია \nკომპანიის მიერ ოფისის ფუნქციონირებისათვის შეძენილი იყო სხვადასხვა სახის საქონელი. საგადასახადო შემოწმების მიმდინარეობისას კომპანიაში არსებული სიტუაციიდან გამომდინარე, ობიექტური მიზეზების გამო, ოფისი აღარ ქონდა, ხოლო ოფისის საჭირო ინვენტარი დროებით შენახული იქნა, სანამ ახალ ოფისს იქირავებდა კომპანია. იმის გამო, რომ შემოწმების მიმდინარეობის დროს კომპანიას ოფისი არა ჰქონდა აღნიშნული შესყიდვების ეკონომიკურ საქმიანობაში გამოუყენებლად განხილვა, დღგ-ის ჩათვლების გაუქმება და მოგების გადასახადის დარიცხვა არასამართლიანად მიაჩნია. საჩივრით წარდგენილ ფაქტებზე შემოსავლების სამსახურის დავების განხილვის საბჭოს არ უმსჯელია და გადაწყვეტილებაში ფაქტობრივად გამეორებულია იგივე დასაბუთება რაც შემოწმების აქტშია აღნიშნული.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის მიხედვით, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 97-ე მუხლის პირველი ნაწილის „ბ“ ქვეპუნქტის თანახმად, რეზიდენტი საწარმოს (გარდა ამ მუხლის მე-2 და მე-8−91 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის.\nამავე კოდექსის 982 მუხლის პირველი ნაწილის „ა“ ქვეპუნქტის მიხედვით, ამ მუხლის მიზნებისათვის ხარჯს, რომელიც ეკონომიკურ საქმიანობასთან დაკავშირებული არ არის, მიეკუთვნება ხარჯი, რომელიც დოკუმენტურად დადასტურებული არ არის, თუ ეს ვალდებულება დადგენილია ამ კოდექსის შესაბამისად.\nშესაბამის პერიოდში მოქმედი საგადასახადო კოდექსის 174-ე მუხლის მე-2 ნაწილის „ა.ა“ ქვეპუნქტის შესაბამისად, დღგ-ის ჩათვლა ხორციელდება მხოლოდ იმ შემთხვევაში, თუ საქონელი ან/და მომსახურება გამოიყენება ან გამოყენებული იქნება დასაბეგრ ოპერაციებში, გარდა ჩათვლის უფლების გარეშე გათავისუფლებული დასაბეგრი ოპერაციებისა.\nმომჩივანი მიუთითებს, რომ კომპანიის მიერ ოფისის ფუნქციონირებისათვის შეძენილი იყო სხვადასხვა სახის საქონელი. ობიექტური მიზეზების გამო კომპანიას ოფისი აღარ ჰქონდა, ხოლო ოფისის საჭირო ინვენტარი დროებით იყო შენახული ახალი ოფისის დაქირავებამდე. საჩივრით წარდგენილ ფაქტებზე შემოსავლების სამსახურს არ უმსჯელია და ბრძანებაში ფაქტობრივად გამეორებულია იგივე დასაბუთება, რაც შემოწმების აქტშია ასახული.\nმომჩივნის არგუმენტზე, შემოსავლების სამსახური 30.01.2023 წლის №1202 ბრძანებაში, აუდიტის დეპარტამენტის მიერ წარდგენილ ინფორმაციაზე დაყრდნობით მითითებულია შემდეგი: \nშემოწმების პროცესში შემმოწმებლებსა და გადასახადის გადამხდელის წარმომადგენელს შორის ხორციელდებოდა ურთიერთკავშირი კომპანიის მიერ განხორციელებულ სამეურნეო ოპერაციებთან დაკავშირებით. გადასახადის გადამხდელს საგადასახადო შემოწმების აქტის ფორმირებამდე ეცნობა სადავო საკითხის შესახებ, რაზეც არგუმენტირებული პოზიცია არ წარუდგენია. კომპანიის საკუთრებაში ფიქსირდება რამდენიმე ავტოსატრანსპორტო საშუალება, თუმცა გადამხდელს კონკრეტულად რომელი ხარჯი აქვს მხედველობაში უცნობია, წარდგენილ საჩივარში აპელირებს საოფისე და საყოფაცხოვრებო ტექნიკისთვის გაწეულ ხარჯზე დარიცხულ მოგების გადასახადზე.\nშემოწმების პროცესში გადასახადის გადამხდელს არ წარუდგენია არანაირი დოკუმენტაცია, თუ სად ახორციელებდა ეკონომიკურ საქმიანობას. კომპანიის საკუთრებაში არ ფიქსირდება არც უძრავი ქონება, არც იჯარით აღებული საოფისე ფართი, სადაც ზემოაღნიშნული ოფისის აღჭურვილობის ეკონომიკურ საქმიანობაში გამოყენება დადასტურდება. შემოსავლების სამსახური აღნიშნავს, რომ გადასახადის გადამხდელს არც დავის წარმოების ეტაპზე წარუდგენია საკუთარი არგუმენტაციის დამადასტურებელი დოკუმენტაცია/მტკიცებულებები.\nიმ გარემოების გათვალისწინებით, რომ მომჩივანს არც ამჯერად წარმოუდგენია მისი არგუმენტაციის დამადასტურებელი მტკიცებულებები, საბჭოს მიაჩნია რომ ამ ნაწილში მომჩივნის მიმართ საგადასახადო ვალდებულებები განსაზღვრულია მართებულად და საჩივარი არ უნდა დაკმაყოფილდეს\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და \n\n\nგადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის\nდოკუმენტურად დაუდასტურებელი ხარჯები\nხარჯი, რომლის გაწევის მიზანი არ არის მოგების, შემოსავლის ან კომპენსაციის მიღება\nშეღავათიანი დაბეგვრის მქონე ქვეყანაში რეგისტრირებულ პირებთან განხორციელებული ოპერაციები\nარარეზიდენტ პირთან განხორციელებული ოპერაციები და გადახდილი გადასახადის შემდგომი ჩათვლა\nფიზიკურ პირთან განხორციელებული ოპერაციები და გადახდილი გადასახადის შემდგომი ჩათვლა\nსხვა ხარჯები, რომლებიც იბეგრება(მიკრო ბიზნესის და ფიქსირებული გადასახადის სტატუსის მქონე პირებთან განხორციელებული ოპერაციები; კრედიტისათვის(სესხისათვის) გადახდილი პროცენტი და სხვა)\nხარჯები, რომლებიც არ იბეგრება\nდღგ-ის ჩათვლის ზოგადი პრინციპები\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n23\n\nდოკუმენტის დათვალიერება\n\ninfohub@rs.ge",
    "title": "Document 7afc0a65-bcee-45ef-b97e-73e737dc51c6"
  }
}