{
  "id": "3b62f912-0a29-4ae3-ae83-a5fc4de1dbf9",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21486/2/2023\n07 მარტი 2024\nდოკუმენტის #:\n21486/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n05 მარტი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№21486/2/2023\n05 მარტი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს -------- (ს/ნ ------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 23.02.2024 წელს განიხილა და მიიღო გადაწყვეტილება შპს „------“-ის 4.12.2023 წელს რეგისტრირებულ საჩივარზე (რეგისტრაციის №21486/2/2023). \n\n\nდავის საგანი: \nდაკისრებული სანქციებისგან გათავისუფლება. \n\n\nგასაჩივრებული გადაწყვეტილება: \n1. აუდიტის დეპარტამენტის 2023 წლის 29 სექტემბრის №005-148 საგადასახადო მოთხოვნა; \n2. შემოსავლების სამსახურის 2023 წლის 6 ნოემბრის №27247 ბრძანება. \n\n\nდარიცხული თანხა: 307 875,5 ლარი. \nმათ შორის: \nგადასახადი - 198 615 \nდღგ - 94 078 \nსაშემოსავლო გადასახადი - 104 537 \nჯარიმა - 98 366 \nსაურავი - 10 894.5 \n\n\nფაქტების აღწერა/დარიცხვის საფუძვლები \nმომჩივნის საქმიანობაა ტანსაცმლით ვაჭრობა ქ. -------ში. \nაუდიტის დეპარტამენტის მიერ განხორციელდა მომჩივნის საქმიანობის კამერალური საგადასახადო შემოწმება 2021 წლის 10 თებერვლიდან 2023 წლის პირველ ივნისამდე საანგარიშო პერიოდებში მიღებული შემოსავლების დღგ-ით დაბეგვრის და აღნიშნულიდან გამომდინარე 2021 წლის 10 თებერვლიდან 2023 წლის 1 ივნისამდე საანგარიშო პერიოდებში მიღებული თანხების საშემოსავლო გადასახადით დაბეგვრის სისწორის დადგენის მიზნით.\nსაგადასახადო შემოწმების შედეგები აისახა 2023 წლის 26 სექტემბრის შემოწმების აქტში, საიდანაც ირკვევა რომ საწარმო არასწორად ადეკლარირებდა მიღებულ შემოსავლებს, რასაც ადასტურებს საბანკო ამონაწერი და საკონტროლო-სალარო აპარატიდან მიღებული ინფორმაცია. საბუღალტრო პროგრამა „ორისში“ აღრიცხული შემოსავალი ემთხვევა შემოწმებით გაანგარიშებულ შემოსავალს. \nსაგადასახადო კოდექსის 159-ე და 160-ე მუხლების საფუძველზე, გაიზარდა საწარმოს დღგ-ით დასაბეგრი ბრუნვა. მიღებულ შემოსავლებსა და გაწეულ ხარჯებს შორის სხვაობა ჩაითვალა საწარმოს დირექტორზე გაცემულ ხელფასად და საგადასახადო კოდექსის 101-ე და 154-ე მუხლების გათვალისწინებით, დაიბეგრა გადახდის წყაროსთან საშემოსავლო გადასახადით. გადასახადის გადამხდელს დაერიცხა დღგ და საშემოსავლო გადასახადი და დაეკისრა საგადასახადო კოდექსის 275-ე მუხლით განსაზღვრული ჯარიმა.\nშემოწმების აქტის საფუძველზე გამოიცა აუდიტის დეპარტამენტის 29 სექტემბრის №24014 ბრძანება და ამავე თარიღის №005-148 საგადასახადო მოთხოვნა, რაც გასაჩივრდა შემოსავლების სამსახურში. \nშემოსავლების სამსახურის 2023 წლის 6 ნოემბრის №27247 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-2 და მე-6 ნაწილებით, 43-ე მუხლის მე-4 ნაწილზე, 270-ე მუხლის პირველის ნაწილზე, 272-ე მუხლის პირველ ნაწილზე, 275-ე მუხლის მე-2, 21 და 22 ნაწილებზე, 269-ე მუხლის მე-7 ნაწილზე და განმარტავს, რომ გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციების მიმართ შემოსავლების სამსახურს მიზანშეწონილად არ მიაჩნია საქართველოს საგადასახადო კოდექსის 269-ე მუხლის მე-7 ნაწილის გამოყენება. ამდენად, წარმოდგენილი საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nმომჩივანი მიუთითებს საგადასახადო კოდექსის 51-ე მუხლის პირველი ნაწილის „გ“ ქვეპუნქტზე და აღნიშნავს, რომ შემმოწმებლის მიერ არ მომხდარა დეტალურად შემოწმება, თუ რეალობაში რა იყო კომპანიის შემოსავალი, როგორც იყო ის საბუღალტრო პროგრამაში აღრიცხული და რამდენად იყო სწორი. შემმოწმებელი დაეყრდნო გარკვეული სახის ინფომრაციას ისე, რომ არ გადაამოწმა მისი სისწორე. \nსაბუღალტრო პროგრამაში ასახული ინფორმაცია, თვით შემმოწმებლის მიერ არის დადასტურებული. ორისის პროგრამის მიხედვით მიღებულ და გაწეულ ხარჯებს შორის სხვაობა შეადგენდა 522 683 ლარს, რომელიც შემმოწმებლის მიერ ჩაითვალა -------ზე გაცემულ თანხად. აღსანიშნავია, რომ პროგრამაში ასევე დაფიქსირებული იყო 275 000 ლარის ოდენობით საწარმოს ვალდებულება -------ს მიმართ, შესაბამისად შემმოწმებლის მიერ ამ თანხით უნდა მომხდარიყო გაცემულად ჩათვლილი თანხის შემცირება და გადასახადით უნდა დაბეგრილიყო 247 683 ლარი. შესაბამისად გადასახდელი თანხა განისაზღვრებოდა 49 536,60 ლარი, ნაცვლად 104 536 ლარისა.\n2. კომპანიის ბუღალტერის მიერ დაშვებული იქნა გარკვეული შეცდომები, რამაც გამოიწვია დარიცხვა, რის თაობაზედაც ინფორმირებული არ იყო კომპანიის ხელმძღვანელი. ითხოვს საგადასახადო კოდექსის 269-ე მუხლის მე-7 ნაწილის საფუძველზე საგადასახადო სანქციისგან კომპანიის გათავისუფლებას. \nმომჩივანი ასევე ითხოვს შემოსავლების სამსახურის 2023 წლის 6 ნოემბრის №27247 ბრძანებისა და აუდიტის დეპარტამენტის 2023 წლის 29 სექტემბრის №005-148 საგადასახადო მოთხოვნის ბათილად ცნობას.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა. \nსაგადასახადო კოდექსის 270-ე მუხლის პირველი და მე-2 ნაწილების თანახმად, საგადასახადო სანქცია არის პასუხისმგებლობის ზომა ჩადენილი საგადასახადო სამართალდარღვევისათვის, საგადასახადო სანქცია გამოიყენება გაფრთხილების, საურავის, ფულადი ჯარიმის, სამართალდარღვევის საქონლის ან/და სატრანსპორტო საშუალების უსასყიდლოდ ჩამორთმევის სახით, ამ კოდექსით გათვალისწინებულ შემთხვევებში. \nსაგადასახადო კოდექსის 272-ე მუხლის პირველი ნაწილის თანახმად, საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის. \nსაგადასახადო კოდექსის 275-ე მუხლის მე-2 ნაწილის თანახმად, საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 2 2 ნაწილებით გათვალისწინებული შემთხვევებისა, იწვევს დაჯარიმებას შემცირებული გადასახადის თანხის 50 პროცენტის ოდენობით. \nსაგადასახადო კოდექსის 269-ე მუხლის მე-7 ნაწილის თანახმად, საგადასახადო ორგანოს/დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nმომჩივანი აღნიშნავს, რომ კომპანიის ბუღალტერის მიერ დაშვებული იქნა გარკვეული შეცდომები, რამაც გამოიწვია დარიცხვა, რის თაობაზედაც ინფორმირებული არ იყო კომპანიის ხელმძღვანელი და მიაჩნია, რომ აღნიშნული გამოწვეულია გადასახადის გადამხდელის შეცდომით. გადასახადის გადამხდელის არგუმენტი, რომ გადასახადების დაუდეკლარირებლობა გამოწვეული იყო ადამიანური ფაქტორით, კერძოდ ბუღალტრის მიზეზით, არ წარმოადგენს კომპანიისთვის საპატიო გარემოებას საგადასახადო კანონმდებლობით გათვალისწინებული მოთხოვნების შეუსრულებლობისთვის. \nგადასახადის გადამხდელს სამეწარმეო საქმიანობაში აკისრია გულისხმიერების ვალდებულება და ეს ვალდებულება უნდა შეასრულოს ჯეროვნად და სრულად. ნებისმიერი შეცდომა არ წარმოადგენს სანქციისაგან გათავისუფლების საფუძველს. მხარემ უნდა დაამტკიცოს, რომ შეცდომა გამოწვეულია არა მისი დაუდევრობის და უხეში გაუფრთხილებლობით არამედ საქმიანობისათვის დამახასიათებელი თანმდევი გულისხმიერების მიუხედავად.\nსაბჭოს მიიჩნია, რომ განსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელის მიერ ჩადენილი სამართალდარღვევა გამოწვეულია მისი შეცდომით/არცოდნით და შესაბამისად, მიზანშეწონილად არ მიიჩნია საგადასახადო კოდექსის 269-ე მუხლის მე-7 ნაწილის გამოყენება. \nსაგადასახადო კოდექსის 302-ე მუხლის მე-3 ნაწილის თანახმად, თუ ამ თავით სხვა რამ არ არის გათვალისწინებული, დავების განხილვის საბჭო საჩივარს განიხილავს შემოსავლების სამსახურში გასაჩივრებული დავის საგნის ფარგლებში.\nმომჩივანი საბჭოში დამატებით სადავოდ ხდის საგადასახადო შემოწმების შედეგად დარიცხული თანხების მართლზომიერებას, რაზეც საბჭო აღნიშნავს, რომ საგადასახადო კოდექსის 302-ე მუხლის მე-3 ნაწილის შინაარსიდან გამომდინარე, მოკლებულია შესაძლებლობას იმსჯელოს აღნიშნულ საკითხზე. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n4\n\nდოკუმენტის დათვალიერება\n\ninfohub@rs.ge",
    "title": "Document 3b62f912-0a29-4ae3-ae83-a5fc4de1dbf9"
  }
}