{
  "id": "d57ae741-4569-4518-a7b1-21899973de64",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24500/2/2024\n25 თებერვალი 2025\nდოკუმენტის #:\n24500/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n24 თებერვალი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი\nსაკანონმდებლო ნორმა:\nაღიარებული საგადასახადო დავალიანების დაფარვის წესი, საგადასახადო დავალიანების ჩამოწერა\nჩამოტვირთვა\nგაზიარება\n№ 24500/2/2024\n24 თებერვალი 2025\nგ ა დ ა წ ყ ვ ე ტ ი ლ ე ბ ა\n\n\nმომჩივანი: -------- (ს/ნ -------)\nმოპასუხე:  მომსახურების დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,------ 31.01.2025 წელს განიხილა და მიიღო გადაწყვეტილება --------- 23.12.2024 წელს რეგისტრირებულ საჩივარზე (რეგისტრაციის №24500/2/2024).\n\n\nდავის საგანი:\nსაგადასახადო დავალიანების ჩამოწერაზე უარი.\n\n\nგასაჩივრებული გადაწყვეტილება:\n1. მომსახურების დეპარტამენტის 21.11.2024 წლის ID:------- გადაწყვეტილება;\n2. შემოსავლების სამსახურის 19.12.2024 წლის №26638 ბრძანება.\n\n\nფაქტების აღწერა\nგადასახადის გადამხდელმა საგადასახადო დავალიანების, საგადასახადო კოდექსის 309-ე მუხლის 37-ე ნაწილის „დ“ ქვეპუნქტის საფუძველზე, ჩამოწერის მოთხოვნით 11.11.2024 წლის ID:------- განცხადებით მიმართა შემოსავლების სამსახურს.\nშემოსავლების სამსახურის მომსახურების დეპარტამენტის 21.11.2024 წლის ID:-------- გადაწყვეტილებით მომჩივანს უარი ეთქვა მოთხოვნის დაკმაყოფილებაზე, რაც გასაჩივრდა შემოსავლების სამსახურში.\nშემოსავლების სამსახურის 19.12.2024 წლის №26638 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე, 309-ე მუხლებზე, „გადასახადის გადამხდელთა პირადი აღრიცხვის ბარათების წარმოების წესის შესახებ“ მეთოდური მითითების დამტკიცების თაობაზე შემოსავლების სამსახურის უფროსის 2016 წლის 18 მაისის №13446 ბრძანებაზე და ფაქტობრივი გარემოებების გათვალისწინებით, მიიჩნია, რომ მომსახურების დეპარტამენტის სადავო გადაწყვეტილება მართლზომიერია და არ არსებობს გადასახადის გადამხდელის მოთხოვნის დაკმაყოფილების საფუძველი.\n\n\nმომჩივნის არგუმენტაცია\nსაგადასახადო დავალიანება წარმოშობილია საგადასახადო შემოწმების აქტის საფუძველზე, რომელიც გამოცემულია 2022 წელს, თუმცა დავალიანება ეხება 2021 წლამდე ვალდებულებებს და მნიშვნელობა არ აქვს აქტის გამოცემის თარიღს. მნიშვნელოვანია დავალიანების წარმოშობის მომენტი/პერიოდი, შესაბამისად უსაფუძვლოა არგუმენტი შემოწმების აქტთან დაკავშირებით, ასევე უსაფუძვლოა ის რომ დავალიანება წარმოშობილია 2021 წლის შემდგომ წარდგენილი დეკლარაციების საფუძველზე. არ არის მითითებული კონკრეტულად რომელ დეკლარაციებზეა საუბარი, მეტიც 2021 წელს და მის შემდეგ არანაირი დეკლარაციები არ წარუდგენია.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 309-ე მუხლის 37-ე ნაწილის „დ“ ქვეპუნქტის თანახმად, ამ კოდექსის 252-ე მუხლის მოთხოვნათა გაუთვალისწინებლად, საქართველოს ფინანსთა მინისტრის მიერ დადგენილი წესით ჩამოწერას ექვემდებარება ფიზიკური პირის აღიარებული, 2021 წლის 1 იანვრამდე წარმოშობილი და ჩამოწერის მომენტისთვის არსებული საგადასახადო დავალიანება და მასზე დარიცხული საურავი.\nსაგადასახადო კოდექსის 253-ე მუხლის პირველი ნაწილის თანახმად, აღიარებული საგადასახადო დავალიანება დაიფარება შემდეგი თანამიმდევრობით:\nა) გადასახადის თანხა;\nბ) ჯარიმა;\nგ) საურავი.\n„გადასახადის გადამხდელთა პირადი აღრიცხვის ბარათების წარმოების წესის შესახებ“ შემოსავლების სამსახურის უფროსის 18.05.2016 წლის №13446 ბრძანებით დამტკიცებული მეთოდური მითითების 22-ე მუხლის მე-6 პუნქტის თანახმად, იმ შემთხვევაში, თუ პირს ერიცხება საგადასახადო ვალდებულება რამდენიმე გადასახადში და გადაიხადა თანხა, რომელიც საკმარისი არ არის გადასახადების მიხედვით არსებული დავალიანების დასაფარავად, თანხის განაწილება მოხდება ცალკეული გადასახადის ვალდებულების წარმოშობის ვადის მიხედვით. შესაბამისად, გადახდილი თანხით პირველად დაიფარება უფრო ადრე წარმოშობილი ვალდებულება. ანალოგიური თანმიმდევრობით მოხდება სანქციაში არსებული ვალდებულების დაფარვა. გადასახადის, ჯარიმისა და საურავის მიხედვით ბარათზე არსებული ვალდებულების დაფარვით განისაზღვრება ცალკეული გადასახადის გადამხდელის მიერ გადახდილი თანხები. შესაბამისად, გადასახადის გადამხდელების ბარათებზე ვალდებულების მიხედვით თანხების გადანაწილება წარმოადგენს დღის შესრულებას. \nამავე ინსტრუქციის 91 მუხლის მე-7 და მე-15 პუნქტების თანახმად: \n7. საქართველოს საგადასახადო კოდექსის 309-ე მუხლის 37-ე ნაწილის „დ” ქვეპუნქტის მიხედვით, საგადასახადო დავალიანების ჩამოწერის მიზნით ჩამოწერამდე პირის მიერ გადახდილი/შემცირებული თანხები უნდა მიემართოს ვალდებულ პირზე აღნიშნული პერიოდისთვის რიცხული საერთო დავალიანების დასაფარავად, საქართველოს საგადასახადო კოდექსის 253-ე მუხლით დადგენილი თანმიმდევრობით:\nა) გადასახადის თანხა (ძირითადი თანხა);\nბ) ჯარიმა;\nგ) საურავი.\n15. იმ შემთხვევაში, თუ ფიზიკური პირის პირადი აღრიცხვის ბარათზე 2021 წლის 1 იანვრის შემდგომ ასახულია ოპერაციები, რომლებიც ცვლის საგადასახადო დავალიანების თანხას, ჩამოსაწერი დავალიანების დათვლისას გათვალისწინებული უნდა იქნეს პირადი აღრიცხვის ბარათების წარმოების წესით განსაზღვრული შემდეგი პრინციპი: თუ 2021 წლის 1 იანვრის შემდგომ პირადი აღრიცხვის ბარათზე ასახული ოპერაცია (გადახდა, დეკლარაციით ბარათზე ასახული ბიუჯეტიდან დასაბრუნებელი თანხა (შემცირება), დასკვნა/ბრძანება/გადაანგარიშება ოპერაციის მიხედვით ასახული შემცირება, რომელიც იწვევს საგადასახადო დავალიანების შემცირებას, პირველ რიგში იწვევს უფრო ადრე წარმოქმნილი საგადასახადო დავალიანების (2021 წლის 1 იანვრამდე წარმოშობილი) დაფარვას, ხოლო შემდეგ 2021 წლის 1 იანვრის შემდგომ წარმოშობილი დავალიანების დაფარვას, ისე რომ ორივე შემთხვევაში დაცული უნდა იყოს საქართველოს საგადასახადო კოდექსის 253-ე მუხლით დავალიანების დაფარვის დადგენილი თანმიმდევრობა: \nა) გადასახადის თანხა (ძირითადი თანხა);\nბ) ჯარიმა;\nგ) საურავი.\nსადავო საკითხთან დაკავშირებით წარმოდგენილია მომსახურების დეპარტამენტის 27.12.2024 წლის №-------- წერილი, საიდანაც ირკვევა, რომ მომჩივანს გადასახადების ადმინისტრირების საინფორმაციო მონაცემების მიხედვით 1.01.2021 წლის მდგომარეობით ერიცხებოდა საგადასახადო დავალიანება 9.22 ლარი (მ.შ გადასახადი 9.11 ლარი და საურავი 0.11 ლარი), რომელიც განცხადების მომართვის თარიღისათვის დაფარულია 2021 წლის პირველი იანვრის შემდგომ ბიუჯეტში გადახდილი თანხებით. ამასთან, გპაბ-ზე საგადასახადო შემოწმების აქტით დარიცხულია (ბრძანება 29.12.2021 წლის №-------) 2019 – 2021 წლების საანგარიშო პერიოდის გადასახადები, რომელიც, მიუხედავად საანგარიშო პერიოდების სავადო თარიღებისა სრულად ითვლება 2021 წლის შემდგომ წარმოშობილად.\nმომჩივანი განმარტავს, რომ მიუხედავად შემოწმების აქტის გამოცემის თარიღისა, დავალიანება ეხება 2021 წლამდე ვალდებულებებს და მნიშვნელობა არ აქვს აქტის გამოცემის თარიღს.\nსაბჭო მიუთითებს საქმის გარემოებებზე, მხარეთა არგუმენტებზე და აღნიშნავს, რომ ვინაიდან საგადასახადო კოდექსის 309-ე მუხლის 37-ე ნაწილის „დ“ ქვეპუნქტით თანახმად, ჩამოწერას ექვემდებარება ფიზიკური პირის აღიარებული, 2021 წლის პირველ იანვრამდე წარმოშობილი და ჩამოწერის მომენტისთვის არსებული საგადასახადო დავალიანება და მასზე დარიცხული საურავი, ხოლო თანხის ჩამოწერის მოთხოვნით მიმართვის მომენტისთვის, მომჩივანს გპაბ-ზე 2021 წლის პირველ იანვრამდე წარმოშობილი დავალიანება არ ერიცხება, მომჩივნის მოთხოვნა საგადასახადო კოდექსის 309- ე მუხლის 37-ე ნაწილის „დ“ ქვეპუნქტის საფუძველზე, დავალიანების ჩამოწერის თაობაზე მოკლებულია კანონიერ საფუძველს და არ უნდა დაკმაყოფილდეს. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nაღიარებული საგადასახადო დავალიანება\nდავალიანების ჩამოწერა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n20\n\nდოკუმენტის დათვალიერება\n\ninfohub@rs.ge",
    "title": "Document d57ae741-4569-4518-a7b1-21899973de64"
  }
}