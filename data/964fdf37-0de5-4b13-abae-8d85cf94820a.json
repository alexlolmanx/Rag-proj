{
  "id": "964fdf37-0de5-4b13-abae-8d85cf94820a",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 828\n29 იანვარი 2025\nდოკუმენტის #:\n828\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n29 იანვარი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდავის განმხილველი ორგანოს გადაწყვეტილება\nჩამოტვირთვა\nგაზიარება\n1\nI ეტაპი - შემოსავლების სამსახური\n2 დოკუმენტი\n2\nII ეტაპი - ფინანსთა სამინისტრო\n2 დოკუმენტი\n3\nIII ეტაპი - სასამართლო\n0 დოკუმენტი\nN 828\n29 იანვარი 2025\n\n\nბრძანება \n\n\n\n\nშპს „---------“-ის (ს/ნ „---------“)\n(მის.: „---------“)\n2025 წლის 23 იანვრის საჩივრის\nდაკმაყოფილებაზე უარის თქმის თაობაზე\n\n\n\n\nშემოსავლების სამსახურმა დავების განხილვის საბჭოს 2025 წლის 28 იანვარს გამართულ სხდომაზე (ოქმი №7) განიხილა შპს „-------“-ის (ს/ნ „---------“) №93873/1/2025 საჩივარი, შემოსავლების სამსახურის აუდიტის დეპარტამენტის 2024 წლის 23 დეკემბრის №056-76 კორექტირებულ საგადასახადო მოთხოვნასთან დაკავშირებით.\n\n\nგადასახადის გადამხდელის პოზიცია: \nგადასახადის გადამხდელი არ ეთანხმება საგადასახადო შემოწმების გადაანგარიშების შედეგებს და მიიჩნევს, რომ აუდიტის დეპარტამენტმა მხოლოდ ნაწილობრივ განახორციელა შემოსავლების სამსახურის გადაწყვეტილების აღსრულება. გადამხდელი ითხოვს, კომპანიისთვის დარიცხული საგადასახადო ვალდებულებების სრულად შემცირებას.\n\n\nფაქტობრივი გარემოებები:\nსაქმეში არსებული მასალებით დგინდება, რომ შემოსავლების სამსახურის 2024 წლის 23 სექტემბრის №20745 ბრძანებით აუდიტის დეპარტამენტის 2023 წლის 27 დეკემბრის №056-69 კორექტირებულ საგადასახადო მოთხოვნასთან დაკავშირებით 2024 წლის 12 იანვრის საჩივარი ნაწილობრივ დაკმაყოფილდა, კერძოდ, ბრძანების სარეზოლუციო ნაწილის მიხედვით:\n„1. შპს „-------“-ის (ს/ნ „---------“) საჩივარი დაკმაყოფილდეს ნაწილობრივ;\n2. პირველ და მე-2 სადავო საკითხებთან დაკავშირებით:\nა) გადასახადის გადამხდელს მიეცეს წინადადება, ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები;\nბ) ამ ბრძანების სარეზოლუციო ნაწილის მე-2 პუნქტის „ა“ ქვეპუნქტით განსაზღვრულ ვადაში მტკიცებულებების წარმოდგენის შემთხვევაში, დაევალოს აუდიტის დეპარტამენტს, გადასახადის გადამხდელის მონაწილეობით, შეისწავლოს წარდგენილი მტკიცებულებები და შესწავლის შედეგების გათვალისწინებით, განახორციელოს საგადასახადო ვალდებულებების კორექტირება (შემცირება);\n3. დანარჩენ ნაწილში საჩივარი არ დაკმაყოფილდეს;“ \nშემოსავლების სამსახურის 2024 წლის 23 სექტემბრის №20745 ბრძანების აღსრულების მიზნით, აუდიტის დეპარტამენტმა გამოსცა 2024 წლის 20 დეკემბრის დასკვნა საგადასახადო შემოწმების შედეგების გადაანგარიშებაზე, რომლის თანახმად, დამატებით დარიცხული თანხები შეუმცირდა სულ 146 331 ლარით, მათ შორის, გადასახადი 97 624 ლარით და ჯარიმა 48 707 ლარით. აღნიშნულზე, გადასახადის გადამხდელს წარედგინა 2024 წლის 23 დეკემბრის №056-76 კორექტირებული საგადასახადო მოთხოვნა.\n\n\nსაგადასახადო შემოწმების შედეგების გადაანგარიშების თაობაზე გამოცემული დასკვნის მიხედვით დგინდება შემდეგი:\nშემოსავლების სამსახურის ბრძანების შესაბამისად, გადასახადის გადამხდელმა წარმოადგინა საჩივარში მითითებული არგუმენტაციის დოკუმენტურად დადასტურებული მტკიცებულებები. კერძოდ, შედარების აქტები დამკვეთი პირებისგან, რომლითაც დადასტურდა საწარმოს მიერ დამკვეთებზე გაწეულ სატრანსპორტო მომსახურებებზე გარიგების თანხები თითოეული გადაზიდვის/ზედნადების მიხედვით. აღნიშნული თანხები შედარდა დამკვეთებზე გამოწერილ საგადასახადო ანგარიშ-ფაქტურებში ასახულ მონაცემებს (საგადასახადო ანგარიშ-ფაქტურები შეიცავდა ჯამურ მონაცემებს, რომელიც შედგებოდა გარკვეული გადაზიდვის მომსახურებებისგან, რომლებზეც თითოეულზე გამოწერილი იყო ზედნადები). შედეგად დადგინდა, რომ საგადასახადო ანგარიშ-ფაქტურებში ასახული მონაცემები სრულად მოიცავდა საწარმოს მიერ დამკვეთებზე გაწეული სატრანსპორტო მომსახურების თანხებს. \nაღნიშნულიდან გამომდინარე, მიმდინარე გადაანგარიშების შედეგად შემცირებას დაექვემდებარა შემოწმების შედეგად დამატებით გამოვლენილი სატრანსპორტო მომსახურებიდან მიღებული თანხები, რამაც გავლენა იქონია დამატებული ღირებულების (ადგილობრივი სატრანსპორტო გადაზიდვების მომსახურებები) და საშემოსავლო (ადგილობრივი და საერთაშორისო გადაზიდვებზე გაწეული მომსახურებები) გადასახადებზე. შესაბამისად, შემცირდა დამატებული ღირებულების და საშემოსავლო გადასახადები და საქართველოს საგადასახადო კოდექსის 275-ე მუხლით დარიცხული ჯარიმის თანხები.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ გადასახადის გადამხდელის მოთხოვნა არ უნდა დაკმაყოფილდეს შემდეგ გარემოებათა გამო:\nსაქართველოს საგადასახადო კოდექსის 302-ე მუხლის მე-6 ნაწილის თანახმად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nსაქართველოს საგადასახადო კოდექსის 304-ე მუხლის 21 ნაწილის თანახმად, თუ გასაჩივრებული გადაწყვეტილება/საგადასახადო მოთხოვნა გამოცემულია დავის განმხილველი ორგანოს მიერ მიღებული გადაწყვეტილების შესაბამისად, დავის განმხილველი ორგანო იღებს გადაწყვეტილებას საჩივრის დაკმაყოფილებაზე უარის თქმის შესახებ. აღნიშნულ საკითხს იხილავს ის ორგანო, რომლის მიერ მიღებული გადაწყვეტილების მიხედვითაც იქნა გამოცემული გასაჩივრებული გადაწყვეტილება/საგადასახადო მოთხოვნა.\nშემოსავლების სამსახური ყურადღებას ამახვილებს ფაქტობრივ გარემოებაზე, რომლის მიხედვით დადგენილია, რომ აუდიტის დეპარტამენტმა შეისწავლა გადასახადის გადამხდელის მიერ წარდგენილი მტკიცებულებები, კერძოდ, შედარების აქტები დამკვეთი პირებისგან, რომლითაც დადასტურდა საწარმოს მიერ დამკვეთებზე გაწეულ სატრანსპორტო მომსახურებებზე გარიგების თანხები თითოეული გადაზიდვის/ზედნადების მიხედვით. აღნიშნული თანხები შედარდა დამკვეთებზე გამოწერილ საგადასახადო ანგარიშ-ფაქტურებში ასახულ მონაცემებს. შედეგად დადგინდა, რომ საგადასახადო ანგარიშ-ფაქტურებში ასახული მონაცემები სრულად მოიცავდა საწარმოს მიერ დამკვეთებზე გაწეული სატრანსპორტო მომსახურების თანხებს. აღნიშნულიდან გამომდინარე, მიმდინარე გადაანგარიშების შედეგად კორექტირებას დაექვემდებარა შემოწმების შედეგად დამატებით გამოვლენილი სატრანსპორტო მომსახურებიდან მიღებული თანხები და შედეგად, შემცირდა დამატებული ღირებულების (ადგილობრივი სატრანსპორტო გადაზიდვების მომსახურებები) და საშემოსავლო (ადგილობრივი და საერთაშორისო გადაზიდვებზე გაწეული მომსახურებები) გადასახადები. \nშემოსავლების სამსახური აღნიშნავს, რომ გადასახადის გადამხდელი საჩივარში ვერ უთითებს იმ ფაქტობრივ და სამართლებრივ გარემოებებს, თუ რა ნაწილში არ მოხდა შემოსავლების სამსახურის გადაწყვეტილების აღსრულება. \nსაქმეზე არსებული მტკიცებულებების, აუდიტის დეპარტამენტის მიერ შედგენილი დასკვნის და შესაბამისად, განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარმოდგენილი საჩივრის დაკმაყოფილების საფუძველი.\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ:\n\n\n1. შპს „--------“-ის (ს/ნ „---------“) საჩივარი არ დაკმაყოფილდეს;\n2. აღნიშნული ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. №16) ან სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსაჩივრის დაკმაყოფილებაზე უარის თქმა სსკ-ის 304-ე მუხლის 2​ პრიმა ნაწილით გათვალისწინებულ შემთხვევაში\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n17\n\nდოკუმენტის დათვალიერება\n\ninfohub@rs.ge",
    "title": "Document 964fdf37-0de5-4b13-abae-8d85cf94820a"
  }
}