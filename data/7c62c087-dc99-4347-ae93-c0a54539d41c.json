{
  "id": "7c62c087-dc99-4347-ae93-c0a54539d41c",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21492/2/2023\n11 მარტი 2024\nდოკუმენტის #:\n21492/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n06 მარტი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№21492/2/2023\n06 მარტი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ი/მ ------- (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 23.02.2024 წელს განიხილა და მიიღო გადაწყვეტილება ი/მ --------ს 5.12.2023 წელს რეგისტრირებულ საჩივარზე (რეგისტრაციის №21492/2/2023).\n\n\nდავის საგანი: \nსაგადასახადო ვალდებულებების განსაზღვრა არაპირდაპირი მეთოდით და დადგენილი ფასნამატით.\n\n\nგასაჩივრებული გადაწყვეტილება:\n1. აუდიტის დეპარტამენტის 14.07.2023 წლის №081-136 საგადასახადო მოთხოვნა;\n2. შემოსავლების სამსახურის 19.10.2023 წლის №25867 ბრძანება.\n\n\nდარიცხული თანხა: 274 850.26 ლარი. \nმათ შორის:\nგადასახადი - 156 915\nდღგ - 143 724\nსაშემოსავლო გადასახადი - 13 051\nქონების გადასახადი - 140\nჯარიმა - 78 458\nსაურავი - 39 477.26 \n\n\nფაქტების აღწერა \nმომჩივნის საქმიანობაა კერძების (ლობიანი, ხაჭაპური, ღვეზელი და ა.შ) წარმოება.\nაუდიტის დეპარტამენტის მიერ ჩატარდა გადასახადის გადამხდელის საქმიანობის კამერალური საგადასახადო შემოწმება. შესამოწმებელ პერიოდად განისაზღვრა 2020 წლის პირველი იანვრიდან 2023 წლის პირველ იანვრამდე საანგარიშო პერიოდი, სალაროში ნაღდი ფულის რაოდენობის განსაზღვრის მიზნებისათვის 2023 წლის 13 თებერვლის ჩათვლით, ხოლო სასაქონლო-მატერიალური მარაგების ინვენტარიზაციის მიზნებისთვის 2023 წლის 13 მარტის ჩათვლით პერიოდები.\nშემოწმების შედეგები აისახა აუდიტის დეპარტამენტის 28.06.2023 წლის საგადასახადო შემოწმების აქტში, საიდანაც ირკვევა რომ სადავო დარიცხვა გამოწვეულია შემდეგი გარემოებებით:\n1. მომჩივანი მისი საქმიანობისთვის საჭირო საკვებ პროდუქტებს იძენს ადგილობრივ ბაზარზე. საქონლის საცალოდ რეალიზაციას ახორციელებს იჯარით აღებული ფართებიდან. ასევე, უფიქსირდება შეძენილი და რეალიზებული სხვადასხვა უალკოჰოლო და ალკოჰოლური სასმელი (წვენები, გაზიანი სასმელები, წყალი, ლუდი და სხვა).\nგადასახადის გადამხდელმა წარადგინა პირველადი სააღრიცხვო დოკუმენტები (საბანკო ამონაწერები, წარმოების კალკულაციები და ახსნა-განმარტება). პროდუქციის წარმოება და რეალიზაცია გადასახადის გადამხდელს არ აქვს აღრიცხული არანაირი ფორმით. შემოწმების პროცესში ჩატარდა საკონტროლო შესყიდვა და სასაქონლო-მატერიალური ფასეულობების ინვენტარიზაცია, რითაც დადგინდა სმფ-ების ნაშთი შესამოწმებელი პერიოდის ბოლოს და რეალიზებული საქონლის ფასები.\nსაგადასახადო ორგანომ მიიჩნია, რომ სააღრიცხვო დოკუმენტაციით შეუძლებელი იყო დაბეგვრის ობიექტის განსაზღვრა. შედეგად, საგადასახადო კოდექსის 73-ე მუხლის მე-5 ნაწილის გათვალისწინებით დაბეგვრის ობიექტი განისაზღვრა არაპირდაპირი მეთოდით, გადასახადის გადამხდელის მიერ მიწოდებული კალკულაციების, სარეალიზაციო ფასების და გაანგარიშებული ფასნამატის მიხედვით.\nარაპირდაპირი მეთოდით განისაზღვრა დღგ-ით დასაბეგრი ბრუნვა და ერთობლივი შემოსავალი. მთლიან შემოსავალში გათვალისწინებულ იქნა წარმოებული და რეალიზებული მზა კერძების თანხებს დამატებული უალკოჰოლო სასმელების რეალიზაციის თანხები, ასევე, დამატებულ იქნა ლუდის რეალიზაციით მიღებული თანხები და გადასახადის გადამხდელის მიერ გაწეული მომსახურებით მიღებული თანხები. შედეგად, გადასახადის გადამხდელს დაერიცხა დღგ და დაეკისრა ჯარიმა დეკლარაციაში გადასახადის თანხის შემცირებისთვის.\n2. არაპირდაპირი მეთოდით, წლების მიხედვით, გაანგარიშდა გადასახადის გადამხდელის ერთობლივი შემოსავალი, რომელიც აღემატება დეკლარირებულ მონაცემებს. გადასახადის გადამხდელის მიერ წარდგენილი ახსნა-განმარტების საფუძველზე შეიცვალა შესამოწმებელ პერიოდებში სმფ-ების საწყისი და საბოლოო ნაშთები. შემოწმების შედეგად თითოეულ წელს, ასევე, გაზრდილ იქნა გამოსაქვითი თანხები.\nსხვაობა შემოწმებით დადგენილ და გადასახდის გადამხდელის მიერ დეკლარირებულ შემოსავლებს შორის დაიბეგრა საშემოსავლო გადასახადით საგადასახადო კოდექსის 79-ე, მე-80, მე-100 და 105-ე მუხლების მიხედვით. მომჩივანს ასევე დაეკისრა ჯარიმა დეკლარაციაში გადასახადის თანხის შემცირებისთვის.\nშემოწმების აქტის საფუძველზე გამოიცა აუდიტის დეპარტამენტის 14.07.2023 წლის №17132 ბრძანება და ამავე თარიღის №081-136 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 19.10.2023 წლის №25867 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საქართველოს საგადასახადო კოდექსის 302-ე მუხლის მე-2 და მე-6 ნაწილებზე, მე-2 მუხლის მე-2 ნაწილზე, 136-ე მუხლის მე-3 ნაწილზე, 43-ე მუხლის მე-4 ნაწილზე, 49-ე მუხლის პირველი ნაწილის „ე“ ქვეპუნქტზე, 61-ე მუხლის მე-3 ნაწილზე, 73-ე მუხლის მე-5 ნაწილის „ა“ ქვეპუნქტზე, 79-ე მუხლის „ა“ ქვეპუნქტზე, 161-ე, 159-ე და 160-ე მუხლებზე, 163-ე მუხლის პირველ ნაწილზე, 164-ე მუხლის პირველ ნაწილზე, მე-80 მუხლის პირველ ნაწილზე, მე-100 მუხლის პირველ ნაწილზე, 102-ე მუხლის პირველი ნაწილის „ა“ ქვეპუნქტზე, 105-ე მუხლის პირველ და მე-2 ნაწილებზე, 106-ე მუხლის „ა“ ქვეპუნქტზე. \nშემოსავლების სამსახური ყურადღებას ამახვილებს საგადასახადო შემოწმების აქტსა და აუდიტის დეპარტამენტის მიერ მიწოდებულ ინფორმაციაში ასახულ ფაქტობრივ გარემოებებზე, რომლის მიხედვით, გადასახადის გადამხდელი არ აწარმოებდა ბუღალტრულ აღრიცხვას კანონმდებლობით დადგენილი წესით, რის გამოც შეუძლებელი იყო დასაბეგრი ობიექტის სწორად განსაზღვრა. აღნიშნულიდან გამომდინარე შემოწმებამ იხელმძღვანელა არაპირდაპირი მეთოდით, კერძოდ, შემოწმების მიერ დამუშავდა გადასახადის გადამხდელის მიერ შემოწმების პროცესში წარდგენილი წარმოებული საქონლის დასახელებები, მისი კალკულაციები და სარეალიზაციო ფასები. ასევე, ინფორმაცია წლის განმავლობაში რეალიზებული კერძების საშუალო რაოდენობის შესახებ. შედეგად დადგენილ იქნა წარმოების შედეგად მიღებული შემოსავლები (ზედნადებებით და შესყიდვის აქტებით მიღებული საქონლის რაოდენობებს გამოაკლდა წლის ბოლოს თითოეული საქონლის ნაშთი წლების მიხედვით, რითაც განისაზღვრა წარმოებაში გამოყენებული საქონლის რაოდენობა და აღნიშნული საქონლით განხორციელდა კერძების წარმოება, მომჩივნის მიერ მიწოდებული კალკულაციების მიხედვით). გარდა აღნიშნულისა, გადასახადის გადამხდელს შემოსავლები მიღებული ჰქონდა ლუდისა და უალკოჰოლო სასმელის რეალიზაციით. შემოწმების პროცესში მეწარმესთან ჩატარდა საკონტროლო შესყიდვა, რომლის შედეგადაც დადგენილ იქნა ლუდის და უალკოჰოლო სასმელების ფასნამატი. აღნიშნული ფასნამატი გავრცელებულ იქნა ლუდისა და უალკოჰოლო სასმელების რპთ-ზე და განისაზღვრა აღნიშნული საქონლის რეალიზაციით მისაღები შემოსავლები. ყოველივე ზემოაღნიშნულის გათვალისწინებით გამოანგარიშდა გადასახადის გადამხდელის დღგ-ით დასაბეგრი ბრუნვები, ასევე, ერთობლივი შემოსავალი. შემოწმების შედეგად, მომჩივანს დაერიცხა დღგ და საშემოსავლო გადასახადი.\nამასთან, შემოსავლების სამსახური აღნიშნავს, რომ მომჩივანს დავის წარმოების ეტაპზეც არ წარუდგენია იმგვარი დოკუმენტაცია/მტკიცებულებები, რომელიც შეცვლიდა საგადასახადო შემოწმებით დადგენილ გარემოებებს და გახდებოდა დარიცხული თანხების კორექტირების საფუძველი. \nზემოხსენებულ სამართლებრივ ნორმებზე, საქმეში არსებულ მასალებსა და დადგენილ ფაქტობრივ გარემოებებზე დაყრდნობით, შემოსავლების სამსახურმა სადავო საკითხთან დაკავშირებით მიიჩნია, რომ შემოწმების მიერ არაპირდაპირი მეთოდის გამოყენებით საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, ხოლო წარდგენილი საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nმიუხედავად იმისა, რომ შემოსავლების სამსახურის აუდიტორებს ქონდათ საბაბი გაევრცელებინათ არაპირდაპირი მეთოდი, იგი ზემოაღნიშნულ აქტებს მაინც არ ეთანხმება შემდეგი გარემოებების გამო: გარკვეული პრობლემების გამო საგადასახადო შემოწმების პერიოდში მათი კომუნიკაცია შემმოწმებლებთან ფაქტიურად ვერ შედგა, შესაბამისად შემმოწმებლებს მისგან ზუსტი ინფორმაცია პროდუქციის კალკულაციებთან, ფასნამატთან, სხვადასხვა ხარჯებთან დაკავშირებით არ მიუღიათ. აქედან გამომდინარე განხორციელებული დარიცხვა არასწორი იქნება. მის მიერ ხელახლა მოხდა შემოსავლების სამსახურის გადასახადების ადმინისტრირების საინფორმაციო სისტემის მონაცემების, გადასახადის გადამხდელის პირველადი დოკუმენტების, კალკულაციების, ბუღალტრული პროგრამის და საბანკო ამონაწერების დამუშავება, რითაც ვლინდება, რომ შემმოწმებლების მიერ დარიცხული თანხები და მის მიერ გადამოწმებულს შორის რიგი სხვაობაა. \nზემოაღნიშნულიდან გამომდინარე ითხოვს მიეცეს საშუალება დამატებით წარადგინოს, როგორც მისი პროდუქციის კალკულაციები ასევე ხარჯების დამადასტურებელი დოკუმენტები და შემმოწმებლებთან ერთად დაზუსტების შემთხვევაში მოახდინოს 2023 წლის 14 ივლისს გამოცემული საგადასახადო მოთხოვნა №081-136-ის სრულად/ნაწილობრივ გაუქმება.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 136-ე მუხლის მე-3 ნაწილის მიხედვით, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე. \nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე), თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა. \nსაგადასახადო კოდექსის 49-ე მუხლის პირველი ნაწილის „ე“ ქვეპუნქტის შესაბამისად, საგადასახადო ორგანოებს უფლება აქვთ დამოუკიდებლად განსაზღვრონ გადასახადის გადამხდელის საგადასახადო ვალდებულების მოცულობა საგადასახადო ორგანოში არსებული ინფორმაციით (მათ შორის, გადასახადის გადამხდელის დანახარჯების შესახებ) ან შედარების მეთოდით – სხვა ამგვარი გადასახადის გადამხდელების შესახებ ინფორმაციის ანალიზის საფუძველზე, თუ გადასახადის გადამხდელი არ წარადგენს საგადასახადო კონტროლის განსახორციელებლად საჭირო სააღრიცხვო დოკუმენტაციას ან დადგენილი წესის დარღვევით აწარმოებს ბუღალტერიას, აგრეთვე ამ კოდექსით გათვალისწინებულ სხვა შემთხვევებში. \nსაგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას. \nსაქართველოს საგადასახადო კოდექსის მე-2 მუხლის მე-2 ნაწილის თანახმად, გადასახადებით დაბეგვრისათვის გამოიყენება საგადასახადო ვალდებულების წარმოშობის დღისათვის მოქმედი საქართველოს საგადასახადო კანონმდებლობა. \n2021 წლამდე მოქმედი საგადასახადო კოდექსის 161-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა, რომლის დროსაც დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა. ხოლო დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი. \n2021 წლიდან მოქმედი საგადასახადო კოდექსის 159-ე მუხლის პირველი ნაწილის „ა“ და “ბ“ ქვეპუნქტების თანახმად, დღგ-ით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა. \nსაგადასახადო კოდექსის 163-ე მუხლის პირველი ნაწილის თანახმად, საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული. \nსაგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც. \nსაგადასახადო კოდექსის მე-80 მუხლის პირველი ნაწილის თანახმად, რეზიდენტი ფიზიკური პირის საშემოსავლო გადასახადით დაბეგვრის ობიექტია დასაბეგრი შემოსავალი, რომელიც განისაზღვრება, როგორც სხვაობა კალენდარული წლის განმავლობაში მიღებულ ერთობლივ შემოსავალსა და ამ პერიოდისათვის ამ კოდექსით გათვალისწინებული გამოქვითვების თანხებს შორის. \nსაგადასახადო კოდექსის მე-100 მუხლის პირველი ნაწილის მიხედვით, რეზიდენტის ერთობლივი შემოსავალი შედგება საქართველოში არსებული წყაროდან და საქართველოს ფარგლების გარეთ მიღებული შემოსავლებისაგან. \nსაგადასახადო კოდექსის 102-ე მუხლის პირველი ნაწილის ,,ა“ ქვეპუნქტის თანახმად, ეკონომიკური საქმიანობით მიღებულ შემოსავლებს განეკუთვნება საქონლის/მომსახურების მიწოდებით მიღებული შემოსავლები. \nსაგადასახადო კოდექსის 105-ე მუხლის პირველი და მე-2 ნაწილების თანახმად: \n1. ერთობლივი შემოსავლიდან გამოიქვითება ყველა ხარჯი, რომელიც დაკავშირებულია მის მიღებასთან, გარდა იმ ხარჯებისა, რომლებიც ამ კოდექსის თანახმად გამოქვითვას არ ექვემდებარება. \n2. თუ ამ კოდექსით სხვა რამ არ არის გათვალისწინებული, ყველა ხარჯი დოკუმენტურად უნდა იყოს დადასტურებული. \nსაგადასახადო კოდექსის 106-ე მუხლის ,,ა“ ქვეპუნქტის თანახმად, ერთობლივი შემოსავლიდან არ გამოიქვითება, ის ხარჯები, რომლებიც არ არის დაკავშირებული ეკონომიკურ საქმიანობასთან.\nდადგენილია, რომ მომჩივნის საგადასახადო ვალდებულებები განისაზღვრა საგადასახადო კოდექსის 73-ე მუხლის მე-5 ნაწილის შესაბამისად, არაპირდაპირი მეთოდით. მთლიან შემოსავალში გათვალისწინებულ იქნა წარმოებული და რეალიზებული მზა კერძების თანხები რასაც დაემატა უალკოჰოლო და ალკოჰოლიანი სასმელების რეალიზაციის და ასევე, გადასახადის გადამხდელის მიერ გაწეული მომსახურებით მიღებული თანხები. შედეგად, გადასახადის გადამხდელს დაერიცხა გადასახადი და დაეკისრა ჯარიმა საგადასახადო დეკლარაციაში გადასახადის თანხის შემცირებისთვის. \nასევე, არაპირდაპირი მეთოდით, წლების მიხედვით, გაანგარიშდა გადასახადის გადამხდელის ერთობლივი შემოსავალი, რომელიც აღემატება დეკლარირებულ მონაცემებს. გადასახადის გადამხდელის მიერ წარდგენილი ახსნა-განმარტების საფუძველზე შეიცვალა შესამოწმებელ პერიოდებში სმფ-ების საწყისი და საბოლოო ნაშთები. შემოწმების შედეგად თითოეულ წელს, ასევე, გაზრდილ იქნა გამოსაქვითი თანხები.\nსხვაობა შემოწმებით დადგენილ და გადასახდის გადამხდელის მიერ დეკლარირებულ შემოსავლებს შორის დაიბეგრა საშემოსავლო გადასახადით საგადასახადო კოდექსის 79-ე, მე-80, მე-100 და 105-ე მუხლების მიხედვით. მომჩივანს ასევე დაეკისრა ჯარიმა დეკლარაციაში გადასახადის თანხის შემცირებისთვის. \nმომჩივანი მიუთითებს, რომ შემოსავლების სამსახურის აუდიტორებს ქონდათ საბაბი გაევრცელებინათ არაპირდაპირი მეთოდი, თუმცა გასაჩივრებულ აქტებს მაინც არ ეთანხმება, ვინაიდან, გარკვეული პრობლემების გამო საგადასახადო შემოწმების პერიოდში კომუნიკაცია შემმოწმებლებთან ფაქტიურად ვერ შედგა, შესაბამისად შემმოწმებლებს მისგან ზუსტი ინფორმაცია პროდუქციის კალკულაციებთან, ფასნამატთან, სხვადასხვა ხარჯებთან დაკავშირებით არ მიუღიათ. აქედან გამომდინარე განხორციელებული დარიცხვა მიაჩნია არასწორად.\nმომჩივანი ვერ წარმოადგენს მისი არგუმენტაციის დამადასტურებელ შესაბამის მტკიცებულებებს, რაც შემოწმებით დადგენილი ფასნამატის შეცვლის და საგადასახადო ვალდებულებების შემცირების საფუძველი გახდებოდა. \nზემოაღნიშნული სამართლებრივი ნორმების, ფაქტობრივი გარემოებების და მხარეთა არგუმენტაციის გათვალისწინებით, საბჭომ მიიჩნია, რომ არაპირდაპირი მეთოდის გამოყენებით მომჩივნის საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით და არ არსებობს საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n5\n\nდოკუმენტის დათვალიერება\n\ninfohub@rs.ge",
    "title": "Document 7c62c087-dc99-4347-ae93-c0a54539d41c"
  }
}