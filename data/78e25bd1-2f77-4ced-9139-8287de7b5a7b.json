{
  "id": "78e25bd1-2f77-4ced-9139-8287de7b5a7b",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 2812\n18 თებერვალი 2025\nდოკუმენტის #:\n2812\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n17 თებერვალი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\nN 2812\n17 თებერვალი 2025\n\n\nბ რ ძ ა ნ ე ბ ა \n\n\n\n\nშპს   „------“(ს/ნ ------) \n(მის.:---------) \n2025 წლის 21 იანვრის საჩივრის\nდაკმაყოფილებაზე უარის თქმის თაობაზე \n\n\n\n\nშემოსავლების სამსახურმა დავების განხილვის საბჭოს 2025 წლის 30 იანვრის სხდომაზე (ოქმი №8) განიხილა შპს „-------“ (ს/ნ ------) 2025 წლის\n21 იანვრის №93809/1/2025 საჩივარი, შემოსავლების სამსახურის აუდიტის დეპარტამენტის 2024 წლის 30 დეკემბერს №081-265 საგადასახადო მოთხოვნასთან დაკავშირებით.\n\n\nგადასახადის გადამხდელის პოზიცია:\nგადასახადის გადამხდელი არ ეთანხმება საგადასახადო შემოწმების მიერ დადგენილი მიღებული/მისაღები შემოსავლის დირექტორზე გაცემულ ხელფასად კვალიფიკაციას და საშემოსავლო გადასახადით დაბეგვრას. გადამხდელი განმარტავს, რომ მათ მიერ ხდებოდა საბაჟო-სატერმინალო მომსახურება ტვირთის რეექსპორტირების მიზნით. საწარმო არ მონაწილეობს ყიდვა-გაყიდვის მოლაპარაკებებში. მიუთითებს, რომ ძირითადად კავშირი აქვთ ორ ------- გადამზიდავ კომპანიასთან, რომლებიც უზრუნველყოფენ ტვირთის გადაზიდვას სხვადასხვა ქვეყნის მიმართულებით. გადამხდელი მიუთითებს, რომ აღნიშნულისთვის კომპანია 2022 წლის იანვრის ჩათვლით ერთ მანქანაზე იღებდა მხოლოდ მომსახურების საფასურს 100 აშშ დოლარის ოდენობით და არავითარი სხვა თანხები არ მიუღიათ, აღრიცხვას აწარმოებენ რეექსპორტზე გასული მანქანების თარიღების მიხედვით. მიიჩნევს, რომ შემმოწმებელთა მიერ მოხდა რაღაც არარსებული შემოსავლების გაანგარიშება, რომელსაც დააკლდა მხოლოდ ზოგიერთი ხარჯები (შესყიდვის ინვოისების ღირებულება, ------- საქართველომდე სატრანსპორტო მომსახურება და საბაჟო მომსახურების ანაზღაურება, ასევე, 2021 წლის საანგარიშო პერიოდში გადამხდელის მიერ დივიდენდად დაბეგრილი 2021 წლის მოგება), შედეგად მათ მიერ მიღებული იქნა არარსებული დამატებითი დასაბეგრი თანხა 178 304 ლარის ოდენობით. რაც შეეხება, ოფიციალურად გაწეულ და საბუთებით დადასტურებულ ტრანსპორტირების ხარჯებს -------- --------- საერთოდ არ იქნა გათვალისწინებული. აცხადებს, რომ მათ მიერ შემმოწმებლებზე წარდგენილი იქნა ------- --------- ტრანსპორტირების ინვოისები (ორი --------- კომპანია, რომლებიც აღრიცხული იყო პროგრამა „ორისში“ და გადაზიდვისას გაწეულმა ხარჯებმა შეადგინა 144 267,71 ლარი). ყოველივე აღნიშნულს ადასტურებს გადაზიდვის მიწოდების პირობები. გადამხდელი მიიჩნევს, რომ შემმოწმებლების მიერ ინვოისები არ იქნა გაზიარებული იმ მოტივით, რომ დროის სიმცირის გამო ვერ მოასწრეს -------- კომპანიებთან შედარების აქტების შედგენა მათთან განხორციელებული ანგარიშსწორების შესახებ და შემმოწმებლებთან გადაგზავნა. ასევე აცხადებს, რომ შემოწმებისთვის გადაგზავნილია შესაბამისი დოკუმენტები ორმაგი დაბეგვრის თავიდან აცილების შესახებ. გადასახადის გადამხდელი ითხოვს დარიცხული თანხების კორექტირებას. \n\n\nფაქტობრივი გარემოებები:\nსაქმის მასალებით ირკვევა, რომ შემოსავლების სამსახურის აუდიტის დეპარტამენტის 2024 წლის პირველი ივლისის №15440 და 10 ივლისის №16418 ბრძანებების საფუძველზე ჩატარდა შპს „--------“ (ს/ნ --------) საქმიანობის კამერალური საგადასახადო შემოწმება. შესამოწმებელ პერიოდად განისაზღვრა 2021 წლის პირველი იანვრიდან 2024 წლის პირველ ივნისამდე საანგარიშო პერიოდები. შემოწმების შედეგებზე 2024 წლის 27 დეკემბერს შედგენილ იქნა საგადასახადო შემოწმების შუალედური აქტი, გამოიცა 2024 წლის 30 დეკემბრის №27738 ბრძანება და ამავე თარიღის №081-265 საგადასახადო მოთხოვნა, რომლის მიხედვით გადასახადის გადამხდელს დამატებით გადასახდელად განესაზღვრა სულ 70 322 ლარი, მათ შორის, გადასახადი 35 661 ლარი, ჯარიმა 17 830 ლარი, საურავი 16 831 ლარი. \n\n\nსადავო საკითხთან დაკავშირებით საგადასახადო შემოწმების აქტის მიხედვით დარიცხვა განპირობებულია შემდეგი გარემოებით: \nგადამხდელის ახსნა-განმარტებით, საქმიანობის ძირითადად საგანს წარმოადგენს საბაჟოსატერმინალო მომსახურება ტვირთის რეექსპორტირების მიზნით. საწარმო არ მონაწილეობს ყიდვაგაყიდვის მოლაპარაკებებში, ძირითადად კავშირი აქვს ორ -------- გადამზიდავ კომპანიასთან, რომელიც უზრუნველყოფს ტვირთის გადაზიდვას სხვადასხვა ქვეყნის მიმართულებით. კომპანია 2022 იანვრის ჩათვლით ერთ მანქანაზე იღებდა მომსახურების საფასურს 100 აშშ დოლარის ოდენობით. შპს „-------“ ასევე უზრუნველყოფს თანხების მოძრაობას მყიდველსა და გამყიდველს შორის (რიგ შემთხვევაში დასტურდება მყიდველის მიერ შეთანხმებულ სარეალიზაციო ღირებულებასთან ერთად საბანკო გადარიცხვის საკომისიოს ჩათვლით თანხის ჩარიცხვა). პირი შესამოწმებელი პერიოდისთვის არ აწარმოებდა საბუღალტრო აღრიცხვას. შემოწმების მიერ დადგინდა, რომ საბაჟო ოპერაციებთან დაკავშირებით დგებოდა როგორც საბაჟო დეკლარაციები, ისე აღრიცხვის მოწმობები, რასთან დაკავშირებული დოკუმენტაციაც გამოთხოვილი იქნა საარქივო სამმართველოდან. გადამხდელის მიერ შემოწმებისთვის წარმოდგენილი იქნა 2021 წლის ოპერაციებთან დაკავშირებული გაანგარიშება. აღნიშნული მონაცემების გადამოწმებით დადგინდა, პირს მიღებული აქვს საქართველოდან -------- ტრანსპორტირების მომსახურება, რაც წარდგენილი არ არის საბაჟო ოპერაციების განხორციელებისას. საბოლოოდ, შემოწმების მიერ გაანგარიშდა ანგარიშვალდებული პირის მიერ მიღებული/მისაღები შემოსავალი (სარეალიზაციო ინვოისების ღირებულებას დააკლდა შესყიდვის ინვოისების ღირებულება, --------- საქართველომდე სატრანსპორტო მომსახურება და საბაჟო მომსახურების ანაზღაურება, ასევე 2021 წლის საანგარიშო პერიოდში გადამხდელის მიერ დივიდენდად დაბეგრილი 2021 წლის მოგება).\nშედეგად, შემოწმებით, საქართველოს საგადასახადო კოდექსის 101-ე და 154-ე მუხლების მიხედვით, ანგარიშვალდებულ პირზე გაცემულ ხელფასად დაკვალიფიცირდა კომპანიის მიერ მიღებული/მისაღები შემოსავალი, რაც დაიბეგრა საშემოსავლო გადასახადით და დაერიცხა ჯარიმა ამავე კოდექსის 275-ე მუხლის შესაბამისად.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ გადასახადის გადამხდელის მოთხოვნა უნდა დაკმაყოფილდეს ნაწილობრივ შემდეგ გარემოებათა გამო: \nსაქართველოს საგადასახადო კოდექსის 302-ე მუხლის მე-6 ნაწილის თანახმად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით.\nმათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\n\n\nსადავო საკითხთან დაკავშირებით, შემოსავლების სამსახური მიუთითებს საქართველოს საგადასახადო კოდექსის 136-ე მუხლის მე-3 ნაწილზე, რომლის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე. \nსაქართველოს საგადასახადო კოდექსის 61-ე მუხლის მე-3 ნაწილის მიხედვით, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\nსაქართველოს საგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nამავე მუხლის მე-4 ნაწილის მიხედვით, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაქართველოს საგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაქართველოს საგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nამავე მუხლის მე-2 ნაწილის თანახმად, გადახდის წყაროსთან გადასახადის დაკავებისას:\nა) გადასახადის დაკავებისა და ბიუჯეტში მისი გადარიცხვისათვის პასუხისმგებლობა ეკისრება შემოსავლის გადამხდელს;\nბ) გადასახადის თანხის დაუკავებლობის შემთხვევაში შემოსავლის გადამხდელი ვალდებულია ბიუჯეტში შეიტანოს დაუკავებელი გადასახადის თანხა ფაქტობრივად გადახდილი ანაზღაურების შესაბამისად და მასთან დაკავშირებული სანქციები.\nსაქართველოს საგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nსაქართველოს ზოგადი ადმინისტრაციული კოდექსის 96-ე მუხლის თანახმად, ადმინისტრაციული ორგანო ვალდებულია ადმინისტრაციული წარმოებისას გამოიკვლიოს საქმისათვის ყველა მნიშვნელოვანი გარემოება და გადაწყვეტილება მიიღოს ამ გარემოებათა შეფასებისა და ურთიერთშეჯერების საფუძველზე. \nმოქმედი კანონმდებლობის მიხედვით, ინდივიდუალური ადმინისტრაციულ-სამართლებრივი აქტი, რომელიც გამოცემულია წერილობითი სახით, აუცილებელია შეიცავდეს დასაბუთებას, კერძოდ, მასში მითითებული უნდა იყოს ის სამართლებრივი და ფაქტობრივი წანამძღვრები, რომელთა საფუძველზეც გამოიცა იგი. იმ შემთხვევაშიც კი, თუ ადმინისტრაციული ორგანო მოქმედებს დისკრეციული უფლებამოსილების ფარგლებში, იგი ვალდებულია, აქტის დასაბუთებაში მიუთითოს იმ გარემოებებზე, რომლებიც საფუძვლად დაედო მის მიერ მიღებულ გადაწყვეტილებას.\nსაგადასახადო შემოწმების აქტში ასახული ფაქტობრივ გარემოებების მიხედვით, გადამხდელის საქმიანობას, მისივე განმარტებით, წარმოადგენს საბაჟო-სატერმინალო მომსახურება ტვირთის რეექსპორტირების მიზნით. გადამხდელი შესამოწმებელი პერიოდისთვის არ აწარმოებდა საბუღალტრო აღრიცხვას. შემოწმების მიერ დადგინდა, რომ საბაჟო ოპერაციებთან დაკავშირებით დგებოდა როგორც საბაჟო დეკლარაციები, ისე აღრიცხვის მოწმობები, რასთან დაკავშირებული დოკუმენტაციაც გამოთხოვილი იქნა საარქივო სამმართველოდან. ხოლო გადამხდელის მიერ შემოწმებისთვის წარდგენილი იქნა 2021 წლის ოპერაციებთან დაკავშირებული გაანგარიშება. აღნიშნული მონაცემების გადამოწმებით დადგინდა, რომ პირს მიღებული აქვს საქართველოდან -------- ტრანსპორტირების მომსახურება, რაც წარდგენილი არ არის საბაჟო ოპერაციების განხორციელებისას. საბოლოოდ, შემოწმების მიერ გაანგარიშდა ანგარიშვალდებული პირის მიერ მიღებული/მისაღები შემოსავალი, კერძოდ, სარეალიზაციო ინვოისების ღირებულებას დააკლდა შესყიდვის ინვოისების ღირებულება, --------- საქართველომდე სატრანსპორტო მომსახურება და საბაჟო მომსახურების ანაზღაურება, ასევე, 2021 წლის საანგარიშო პერიოდში გადამხდელის მიერ დივიდენდად დაბეგრილი 2021 წლის მოგება. შედეგად, კომპანიის მიერ მიღებული/მისაღები შემოსავალი დაკვალიფიცირდა ანგარიშვალდებულ პირზე გაცემულ ხელფასად და დაიბეგრა გადახდის წყაროსთან საშემოსავლო გადასახადით.\nშემოსავლების სამსახური ყურადღებას ამახვილებს გადასახადის გადამხდელის მიერ საჩივარში წარმოდგენილ არგუმენტზე, რომლის მიხედვით, მათ მიერ ხდებოდა საბაჟო-სატერმინალო მომსახურება ტვირთის რეექსპორტირების მიზნით და საწარმო არ მონაწილეობს ყიდვა-გაყიდვის მოლაპარაკებებში. გადამხდელი მიუთითებს, რომ აღნიშნულისთვის კომპანია 2022 წლის იანვრის ჩათვლით ერთ მანქანაზე იღებდა მხოლოდ მომსახურების საფასურს 100 აშშ დოლარის ოდენობით. არავითარი სხვა თანხები არ მიუღიათ და აღრიცხვას აწარმოებენ რეექსპორტზე გასული მანქანების თარიღების მიხედვით. მიუთითებს, რომ შემმოწმებლებმა გაითვალისწინეს მხოლოდ ზოგიერთი ხარჯი. რაც შეეხება, ოფიციალურად გაწეულ და საბუთებით დადასტურებულ ტრანსპორტირების ხარჯებს ბათუმიდან --------- საერთოდ არ იქნა გათვალისწინებული. \nზემოაღნიშნული სამართლებრივი ნორმების, დადგენილი ფაქტობრივი გარემოებებისა და გადასახადის გადამხდელის მიერ წარმოდგენილი არგუმენტაციის გათვალისწინებით, შემოსავლების სამსახური მიიჩნევს, რომ საგადასახადო ვალდებულებების დაზუსტების მიზნით სადავო საკითხი საჭიროებს დამატებით შესწავლას. კერძოდ, უნდა დაევალოს აუდიტის დეპარტამენტს, გადასახადის გადამხდელის არგუმენტების გათვალისწინებით, ყოველმხრივ შეისწავლოს/გამოიკვლიოს სადავო საკითხი, დაადგინოს საქმის ირგვლივ არსებული ფაქტობრივი გარემოებები და შესწავლის შედეგების გათვალისწინებით, სათანადო საფუძვლის არსებობის შემთხვევაში, განახორციელოს შესაბამისი საგადასახადო ვალდებულებების კორექტირება (შემცირება).\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ: \n\n\n1. შპს „-------“ (ს/ნ -------) საჩივარი დაკმაყოფილდეს ნაწილობრივ;\n2. სადავო საკითხთან დაკავშირებით, საგადასახადო ვალდებულებების დაზუსტების მიზნით, დაევალოს აუდიტის დეპარტამენტს, გადასახადის გადამხდელის არგუმენტების გათვალისწინებით, ყოველმხრივ შეისწავლოს/გამოიკვლიოს სადავო საკითხი, დაადგინოს საქმის ირგვლივ არსებული ფაქტობრივი გარემოებები და შესწავლის შედეგების გათვალისწინებით, სათანადო საფუძვლის არსებობის შემთხვევაში, განახორციელოს შესაბამისი საგადასახადო ვალდებულებების კორექტირება (შემცირება);\n3. დანარჩენ ნაწილში საჩივარი არ დაკმაყოფილდეს;\n4. აღნიშნული ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. №16) ან სასამართლოში (მის.: ქ. ქუთაისი, ვიქტორ კუპრაძის ქ. №11), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n26\n\nდოკუმენტის დათვალიერება\n\ninfohub@rs.ge",
    "title": "Document 78e25bd1-2f77-4ced-9139-8287de7b5a7b"
  }
}