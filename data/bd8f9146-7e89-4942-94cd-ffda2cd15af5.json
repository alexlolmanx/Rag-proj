{
  "id": "bd8f9146-7e89-4942-94cd-ffda2cd15af5",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20396/2/2023\n30 ოქტომბერი 2023\nდოკუმენტის #:\n20396/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n26 ოქტომბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ცალკეული საქონლის მიმწოდებელი ფიზიკური პირის შემოსავლის დაბეგვრა, გადახდის წყაროსთან გადასახადის დაკავების წესი, საგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№20396/2/2023\n26 ოქტომბერი 2023 \n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: --- (ს/ნ ---)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 6.10.2023 წელს განიხილა და მიიღო გადაწყვეტილება ---ს 27.07.2023 წელს რეგისტრირებულ საჩივარზე (რეგისტრაციის №20396/2/2023).\n\n\nდავის საგანი: \n1. საგადასახადო შემოწმებით დარიცხული თანხების მართლზომიერება;\n2. დაკისრებული სანქციებისგან გათავისუფლება.\n\n\nგასაჩივრებული გადაწყვეტილება:\n1. აუდიტის დეპარტამენტის 2023 წლის 7 აპრილის №074-9 საგადასახადო მოთხოვნა;\n2. შემოსავლების სამსახურის 2023 წლის 20 ივნისის №14178 ბრძანება. \n\n\nდარიცხული თანხა: 20 839,07 ლარი. \nმათ შორის:\nსაშემოსავლო გადასახადი - 12 213 \nჯარიმა - 6 107 \nსაურავი - 2 519,07\n\n\nპროცედურული გარემოებები \nგადამხდელის ძირითად საქმიანობას წარმოადგენს შავი და ფერადი ლითონების ჯართითა და ნარჩენებით საბითუმო ვაჭრობა. შემოსავლების სამსახურის აუდიტის დეპარტამენტის მიერ განხორციელდა მომჩივნის საქმიანობის 2021 წლის 1 დეკემბრიდან 2023 წლის 1 თებერვლამდე საანგარიშო პერიოდების კამერალური საგადასახადო შემოწმება. შემოწმების შედეგები აისახა 2023 წლის 31 მარტის საგადასახადო შემოწმების აქტში, რაზეც გამოიცა აუდიტის დეპარტამენტის 2023 წლის 7 აპრილის №7732 ბრძანება და ამავე თარიღის №074-9 საგადასახადო მოთხოვნა. აღნიშნული დარიცხვა გასაჩივრდა შემოსავლების სამსახურში. შემოსავლების სამსახურის 2023 წლის 20 ივნისის №14178 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები: \n1. საგადასახადო შემოწმებით დარიცხული თანხების მართლზომიერება \nფაქტების აღწერა \nპირი არ აწარმოებდა ბუღალტრულ აღრიცხვას. 2022 წლის 16 ივნისს გაუქმებული აქვს ინდივიდუალური მეწარმის სტატუსი. \nშემოსავლების სამსახურის გადასახადების ადმინისტრირების საინფორმაციო სისტემის მონაცემებით, გადამხდელს უფიქსირდება შავი და ფერადი ლითონების რეალიზაციის დამადასტურებელი ელექტრონული დოკუმენტები (გამოწერილი სასაქონლო ზედნადებები), თუმცა საქონლის შეძენის სასაქონლო ზედნადებები მხოლოდ მცირე ოდენობით აქვს მიღებული. გადასახადის გადამხდელთან კომუნიკაციის შედეგად დადგინდა, რომ არ გააჩნია დამატებითი დოკუმენტაცია (შავი და ფერადი ლითონის აღრიცხვის შესყიდვის აქტები და ჟურნალები). პირი ფიზიკური პირებისგან შეძენის დროს გადახდის წყაროსთან არ აკავებს საშემოსავლო გადასახადს. \nზემოაღნიშნული გარემოებებიდან გამომდინარე, საქართველოს საგადასახადო კოდექსის 73-ე მუხლის და შემოსავლების სამსახურის უფროსის 2019 წლის 8 ივლისის №22702 ბრძანების საფუძველზე, შემოწმებით პირის მიერ დოკუმენტაციის გარეშე შეძენილი საქონლის ღირებულება შემოსავლის 75%-ის ოდენობით ჩაითვალა გაწეულ ხარჯად. საქართველოს საგადასახადო კოდექსის 1333 და 154-ე მუხლების თანახმად, გადამხდელს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად. \n\n\nშემოსავლების სამსახურის გადაწყვეტილების შინაარსი \nშემოსავლების სამსახური აღნიშნავს, რომ გადამხდელის საჩივარში გამოთქმული პრეტენზიები საფუძველს მოკლებულია. მომჩივანი წარმოდგენილ საჩივარში ვერ უთითებს ფაქტობრივ და სამართლებრივ გარემოებებზე თუ რა ნაწილში იქნა საგადასახადო ვალდებულებები განსაზღვრული არამართლზომიერად და დავის წარმოების პროცესშიც არ აქვს წარმოდგენილი მისი არგუმენტების შესაბამისი რაიმე მტკიცებულებები, რომლებიც შეცვლიდა საგადასახადო შემოწმების აქტით დადგენილ ფაქტობრივ გარემოებებს. \nზემოაღნიშნული ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ აუდიტის დეპარტამენტის მიერ საგადასახადო ვალდებულებები განსაზღვრულია საგადასახადო კანონმდებლობის შესაბამისად, გადასახადის გადამხდელის საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს. \n\n\nმომჩივნის არგუმენტაცია \nშემოწმების აქტის თანახმად, საშემოსავლო გადასახადისა და შესაბამისი საგადასახადო სანქციების დარიცხვის საფუძველია ის გარემოება, რომ ჯართის ჩამბარებელი ფიზიკური პირებისათვის დაკავებული არ იყო ჯართის ღირებულების 3%. მიღებული შემოსავლის თანხის ოდენობის ნაწილში შემოწმების აქტს ეთანხმება, მაგრამ აქტს არ ეთანხმება დარიცხული 3%-იანი გადასახადისა და საგადასახადო სანქციების ნაწილში, ვინაიდან არასწორია 3%-იანი დაბეგვრა, როდესაც მცირე მეწარმე 1%-იანი განაკვეთით იბეგრება. ამის გარდა, მოცემული ბიზნესი (ჯართის შეგროვება და ჩაბარება) პროფესიონალი ბუღალტრის ყოლისა და საგადასახადო კონსულტანტის დაქირავების შესაძლებლობას არ იძლეოდა. შესაბამისად, არსებობს საგადასახადო სანქციებისაგან გათავისუფლების საფუძველი არცოდნისა და დაშვებული შეცდომის საფუძველზე. ითხოვს გაუქმდეს შემოსავლების სამსახურის 2023 წლის 20 ივნისის №14178 ბრძანება და 2023 წლის 7 აპრილის №074-9 საგადასახადო მოთხოვნა (მათ შორის სანქციების ნაწილში - საგადასახადო კოდექსის 269.7 მუხლის საფუძველზე).\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა. \nსაგადასახადო კოდექსის 1333 მუხლის თანახმად: \n1. საქართველოს ფინანსთა მინისტრი უფლებამოსილია განსაზღვროს იმ საქონლის ჩამონათვალი, რომლის მიწოდებით ფიზიკური პირის მიერ მიღებული შემოსავალი იბეგრება გადახდის წყაროსთან 3- პროცენტიანი განაკვეთით, საქონლის შემძენი პირის მიერ. \n2. ამ მუხლის პირველი ნაწილით გათვალისწინებული გადახდის წყაროსთან დაბეგვრის წესი გამოიყენება იმ შემთხვევაში, თუ საქონლის მიწოდებისას სასაქონლო ზედნადები გამოწერილი არ არის. \n3. ფიზიკური პირის მიერ მიღებული შემოსავალი, რომელიც ამ მუხლის შესაბამისად დაიბეგრა, ამ პირის ერთობლივ შემოსავალში არ ჩაირთვება და შემდგომ დაბეგვრას არ ექვემდებარება. \n„გადასახადების ადმინისტრირების შესახებ” საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის 393 მუხლის პირველი პუნქტის მიხედვით, გადახდის წყაროსთან 3-პროცენტიანი განაკვეთით იბეგრება ფიზიკური პირის მიერ: \nა) შავი ან/და ფერადი ლითონების ჯართის მიწოდების შედეგად მიღებული შემოსავალი; \nბ) შავი ან/და ფერადი ლითონების ნარჩენების მიწოდების შედეგად მიღებული შემოსავალი. \nსაგადასახადო კოდექსის 154-ე მუხლის პირველი ნაწილის „პ“ ქვეპუნქტის მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური, რომელიც ამ კოდექსის 1333 მუხლით გათვალისწინებულ შემთხვევაში ფიზიკურ პირს უნაზღაურებს მისგან შეძენილი საქონლის ღირებულებას. \nშემოწმებით დადგინდა, რომ მომჩივანი ეკონომიკური საქმიანობის აღრიცხვას არ აწარმოებს ბუღალტრულ პროგრამაში. 2022 წლის 16 ივნისს გაიუქმა ინდივიდუალური მეწარმის სტატუსი. მომჩივანს უფიქსირდება შავი და ფერადი ლითონების რეალიზაციის დამადასტურებელი ელექტრონული დოკუმენტები, თუმცა შეძენის ზედნადებები მხოლოდ მცირე ოდენობით აქვს მიღებული. გადასახადის გადამხდელთან კომუნიკაციის შედეგად დადგინდა, რომ არ გააჩნია დამატებითი დოკუმენტაცია, კერძოდ შავი და ფერადი ლითონების აღრიცხვის შესყიდვის აქტები და ჟურნალები. მომჩივანი პირებისგან შეძენის დროს წყაროსთან არ აკავებს გადასახადს. \nზემოაღნიშნულიდან გამომდინარე, ფიზიკური პირებისგან დოკუმენტაციის გარეშე შეძენილი ჯართის ღირებულებად შემოსავლის 75%-ის განსაზღვრა და გადახდის წყაროსთან 3%-იანი განაკვეთით დაბეგვრა შესაბამისობაშია კანონმდებლობის მოთხოვნებთან და არ არსებობს ამ ნაწილში შემოსავლების სამსახურის ბრძანების გაუქმების საფუძველი.\n\n\n2. დაკისრებული სანქციებისგან გათავისუფლება \nფაქტების აღწერა \nაუდიტის დეპარტამენტის 2023 წლის 7 აპრილის №074-9 საგადასახადო მოთხოვნის მიხედვით, მომჩივანს შეეფარდა ჯარიმა - 6 107 ლარის ოდენობით და დაერიცხა საურავი - 2 519,07 ლარი. \nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საქართველოს საგადასახადო კოდექსის 269-ე მუხლის მე- 7 ნაწილზე, და განმარტავს, რომ საგადასახადო კოდექსის 269-ე მუხლის მე-7 ნაწილის მიზანია საგადასახადო პასუხისმგებლობისგან გაათავისუფლოს პირი, რომელიც სამართლებრივი შეცდომის არეალში მოქმედებდა, რადგან სამართლებრივი შეცდომის დროს პირი არასწორად აფასებს ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს. \nშემოსავლების სამსახური მიუთითებს ფაქტობრივ გარემოებებზე, რომლის მიხედვით გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ  გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციების მიმართ შემოსავლების სამსახურს მიზანშეწონილად არ მიაჩნია საქართველოს საგადასახადო კოდექსის 269-ე მუხლის მე-7 ნაწილის გამოყენება. წარმოდგენილი საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს. \n\n\nმომჩივნის არგუმენტაცია \nმომჩივნის არგუმენტები მოცემულია პირველი დავის საგნის ნაწილში. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით. \nსაბჭოს მიაჩნია, რომ განსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელი კეთილსინდისიერად შეცდა, ან არ იყო მისთვის ცნობილი ისეთი გარემოება, რამაც მისი პასუხისმგებლობა გამოიწვია. მომჩივანი ვერ ამტკიცებს, რომ ჩადენილი სამართალდარღვევა გამოწვეულია არა მისი დაუდევრობით, არამედ საქმიანობისათვის დამახასიათებელი თანმდევი გულისხმიერების მიუხედავად. \nზემოაღნიშნულიდან გამომდინარე, საგადასახადო კოდექსის 269-ე მუხლის მე-7 ნაწილით საბჭოსთვის მინიჭებული უფლებამოსილების გამოყენების საფუძველი არ არსებობს. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nსხვადასხვა\nშემოსავლების/ხარჯების განსაზღვრა არაპირდაპირი მეთოდით\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n17\n\nდოკუმენტის დათვალიერება\n\ninfohub@rs.ge",
    "title": "Document bd8f9146-7e89-4942-94cd-ffda2cd15af5"
  }
}