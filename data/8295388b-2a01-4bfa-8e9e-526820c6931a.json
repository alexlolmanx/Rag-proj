{
  "id": "8295388b-2a01-4bfa-8e9e-526820c6931a",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №26164/2/2025\n11 დეკემბერი 2025\nდოკუმენტის #:\n26164/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n08 დეკემბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№26164/2/2025\n08 დეკემბერი 2025 \n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „--------“ (ს/ნ „--------“)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,20.11.2025 წელს განიხილა და მიიღო გადაწყვეტილება შპს  „--------“-ის 13.11.2025 წელს რეგისტრირებულ საჩივარზე (რეგისტრაციის №26164/2/2025).\n\n\nდავის საგანი: \n1. ფიზიკურ პირზე გადახდილი იჯარის მომსახურების თანხის გადახდის წყაროსთან დაბეგვრა;\n2. სალაროს არაგონივრული ნაშთის დირექტორზე გაცემულ ხელფასად განხილვა;\n3. დაკისრებული სანქციებისგან გათავისუფლება. \n\n\nგასაჩივრებული გადაწყვეტილება: \n1. აუდიტის დეპარტამენტის 11.08.2025 წლის №081-232 საგადასახადო მოთხოვნა;\n2. შემოსავლების სამსახურის 23.10.2025 წლის №23372 ბრძანება.\n\n\nდარიცხული თანხა: 63 217,28 ლარი.\nმათ შორის:\nგადასახადი - 39 042,95\nდღგ - 8 542,99\nსაშემოსავლო გადასახადი - 30 377,26\nქონების გადასახადი - 122,70\nჯარიმა - 19 358,20\nსაურავი - 4 816,13\n\n\nპროცედურული გარემოებები \nაუდიტის დეპარტამენტის 7.08.2025 წლის კამერალური საგადასახადო შემოწმების აქტით შემოწმებულია მომჩივნის საქმიანობის 8.09.2022 წლიდან 1.04.2025 წლამდე პერიოდი. საგადასახადო შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 11.08.2025 წლის №081-232 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 23.10.2025 წლის №23372 ბრძანებით საჩივარი არ დაკმაყოფილდა,რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები:\n1. ფიზიკურ პირზე გადახდილი იჯარის მომსახურების თანხის გადახდის წყაროსთან დაბეგვრა \nფაქტების აღწერა/დარიცხვის საფუძვლები \nმომჩივანი გადასახადის გადამხდელად და დღგ-ის გადამხდელად რეგისტრირებულია 8.09.2023 წელს. საზოგადოებას ქ. „--------“-ში,იჯარით აღებულ 2500 კვ.მ მიწის ნაკვეთზე (ს/კ „--------“), განხორციელებული აქვს კონსტრუქციული ნაგებობის მშენებლობა. შესამოწმებელ პერიოდში, გადასახადის გადამხდელს გაფორმებული აქვს იჯარის ხელშეკრულება გადასახადის გადამხდელად არარეგისტრირებულ ფიზიკურ პირთან („--------“(პ/ნ „--------“). აღნიშნული ხელშეკრულების,შემოსავლების სამსახურის ერთიან საინფორმაციო სისტემაში არსებული ინფორმაციის და ასევე გადასახადის გადამხდელის მიერ მოწოდებული მასალების შესწავლით ირკვევა, რომ გადასახადის გადამხდელს სრულყოფილად არ აქვს დაბეგრილი გადასახადის გადამხდელად არარეგისტრირებულ ფიზიკურ პირზე გადახდილი იჯარის მომსახურების თანხები. გადახდის წყაროსთან დასაკავებელი განაცემებისა და შესაბამისად საშემოსავლო გადასახადის შემოწმებით დადგენილი ოდენობა, შედარდა დეკლარირებულ მონაცემებთან. გამოვლენილ სხვაობაზე გადასახადის გადამხდელს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის მე-2 ნაწილის მიხედვით.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-2 ნაწილზე, 136-ე მუხლის მე-3 ნაწილზე, 81-ე მუხლის პირველ ნაწილზე, მე-100 მუხლის პირველ ნაწილზე და მე-3 ნაწილის „ბ“ ქვეპუნქტზე, 154-ე მუხლის პირველი ნაწილის „დ“ ქვეპუნქტზე და 43-ე მუხლის მე-4 ნაწილზე. \nშემოსავლების სამსახური აღნიშნავს, რომ საგადასახადო ორგანოში 2025 წლის 25 სექტემბერს 14:30 საათზე ჩანიშნული საჩივრის განხილვა გადასახადის გადამხდელის განცხადების საფუძველზე გადაიდო. აღნიშნულის შემდეგ, საჩივრის განხილვა ჩანიშნული იყო მომჩივნის მონაწილეობით 2025 წლის 2 ოქტომბერსა და 9 ოქტომბერს, თუმცა მომჩივანი არ გამოცხადდა საჩივრის განხილვებზე და არც განცხადება წარმოუდგენია დავის განხილვის გადადებასთან დაკავშირებით.\nდადგენილი ფაქტობრივი გარემოებაა, რომ საწარმოს იჯარით აღებულ მიწის ნაკვეთზე აშენებული აქვს კონსტრუქციული ნაგებობა, ხოლო იჯარის ხელშეკრულება გაფორმებულია გადასახადის გადამხდელად არარეგისტრირებულ ფიზიკურ პირთან. შემოწმების მიერ შესწავლილ იქნა როგორც შემოსავლების სამსახურის გადასახადების ადმინისტრირების საინფორმაციო სისტემაში არსებული ინფორმაცია, ასევე გადასახადის გადამხდელის მიერ მიწოდებული მასალები და დადგინდა, რომ გადასახადის გადამხდელს სრულყოფილად არ აქვს დაბეგრილი გადასახადის გადამხდელად არარეგისტრირებულ ფიზიკურ პირზე გადახდილი იჯარის მომსახურების თანხები. შესაბამისად, იჯარის მომსახურების თანხა დაექვემდებარა საშემოსავლო გადასახადით დაბეგვრას. გადასახადის გადამხდელის მიერ საჩივარში წარმოდგენილ არგუმენტთან, ფიზიკურ პირზე გადახდილი იჯარის მომსახურების თანხის გადახდის წყაროსთან დაუკავებლობასთან დაკავშირებით, შემოსავლების სამსახური ყურადღებას ამახვილებს აუდიტის დეპარტამენტის მიერ მოწოდებულ ინფორმაციაზე, რომლის თანახმად, მეიჯარე ფიზიკური პირი (უცხო ქვეყნის მოქალაქე) აღნიშნულ პერიოდში არ არის დღგ-ის გადამხდელად რეგისტრირებული და არც დეკლარირებული აქვს მონაცემები, შესაბამისად, კომპანიას ჰქონდა ვალდებულება გადახდის წყაროსთან დაეკავებინა იჯარის მომსახურების თანხა.\nამასთან, შემოსავლების სამსახური აღნიშნავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ხოლო, დავის წარმოების პროცესში არ ყოფილა წარმოდგენილი ისეთი მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ საგადასახადო შემოწმების შედეგად საგადასახადო ვალდებულებები განსაზღვრულია კანონმდებლობის მოთხოვნათა დაცვით, წარმოდგენილი საჩივარი დაუსაბუთებელია და არ უნდა დაკმაყოფილდეს. \n\n\nმომჩივნის არგუმენტაცია \nმომჩივანმა გაასაჩივრა აქტი შემოსავლების სამსახურში, თუმცა იმის გამო, რომ კომპანიის დირექტორი და დამფუძნებელი იმ პერიოდში სამკურნალოდ იმყოფებოდა უცხოეთში ვერ მოხერხდა მასთან დაკავშირება და წარმომადგენლისათვის მინდობილობის გადაცემა, შესაბამისად მათმა წარმომადგენელმა ვერ მიიღო შემოსავლების სამსახურის მიერ დავებში მონაწილეობა, თუმცა მათ შეეძლოთ მათი სწორი პოზიციის გათვალისწინებით საქმე დაებრუნებინათ აუდიტის დეპარტამენტში და მათ დამატებით განეხილათ საჩივარში დასმული საკითხები.\nპირველი საკითხი, მომჩივნის პოზიცია: საიჯარო ხელშეკრულება ჰქონდა დადებული გადამხდელად არარეგისტრირებულ ფიზიკურ პირთან („--------“-სთან 9200 ლარზე თვეში (პ.ნ „--------“). შესაბამისად ასრულებდა კიდეც საგადასახადო აგენტის ვალდებულებას და მომჩივანი იხდიდა კიდეც საშემოსავლო გადასახადებს, თუმცა, როდესაც მეიჯარის შემოსავლებმა მიაღწია უწყვეტად 12 თვის განმავლობაში 100 000 ლარს, რის გამოც მეიჯარე ვალდებული იყო დღგ-ის გადამხდელად დამდგარიყო, რათა შესაბამისად მოეხდინათ დღგ-ის ჩათვლა. შესაბამისად მომჩივანი აღარ იყო ვალდებული საგადასახადო აგენტის ფუნქცია შეესრულებინა, რაც სიტყვიერად აცნობეს კიდეც. აქედან გამომდინარე შეწყვიტეს მის მაგივრად დეკლარაციის წარდგენა და ბიუჯეტში ფულის გადახდაც, რაც საგადასახადო კოდექსის მიხედვით მართებულად მივიჩნიეთ.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე. \nსაგადასახადო კოდექსის 154-ე მუხლის პირველი ნაწილის „დ“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, კერძოდ, საწარმო/ორგანიზაცია ან მეწარმე ფიზიკური პირი, რომელიც გაწეული მომსახურების ღირებულებას უნაზღაურებს ფიზიკურ პირს (გარდა დღგ-ის გადამხდელად რეგისტრირებული ფიზიკური პირისა, ნოტარიუსისა, კერძო აღმასრულებლისა, მიკრო ბიზნესის სტატუსის მქონე ფიზიკური პირისა და ფიქსირებული გადასახადის გადამხდელის სტატუსის მქონე ფიზიკური პირისა, შესაბამისი საქმიანობის ნაწილში), რომელიც ინდივიდუალურ მეწარმედ დარეგისტრირებული არ არის.\nსაგადასახადო კოდექსის 154-ე მუხლის მე-3 ნაწილის „ა“ ქვეპუნქტის თანახმად, პირი, რომელიც ამ მუხლის პირველი ნაწილის თანახმად გადახდის წყაროსთან აკავებს გადასახადს, ვალდებულია ბიუჯეტში გადარიცხოს გადასახადი პირისათვის თანხის გადახდისთანავე, ხოლო განაცემის არაფულადი ფორმით განხორციელების შემთხვევაში - შესაბამისი თვის ბოლო რიცხვში. \nსაგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nსადავო საკითხზე წარმოდგენილია აუდიტის დეპარტამენტის 17.11.2025 წლის №„--------“ წერილი, საიდანაც ირკვევა, რომ საზოგადოებას შესამოწმებელ პერიოდში, ქ. „--------“„--------“, იჯარით აღებულ 2 500 კვ.მ მიწის ნაკვეთზე (საკ. კოდი „--------“), განხორციელებული აქვს კონსტრუქციული ნაგებობის მშენებლობა. იჯარის ხელშეკრულება გაფორმებულია გადასახადის გადამხდელად არარეგისტრირებულ ფიზიკურ პირთან („--------“ (პ.ნ „--------“) უცხო ქვეყნის მოქალაქე). შემოწმების მიერ შესწავლილ იქნა როგორც შემოსავლების სამსახურის ერთიან საინფორმაციო სისტემაში არსებული ინფორმაცია, ასევე გადასახადის გადამხდელის მიერ მოწოდებული მასალები, საიდანაც ირკვევა, რომ საზოგადოებას სრულყოფილად არ აქვს დაბეგრილი გადასახადის გადამხდელად არარეგისტრირებულ ფიზიკურ პირზე გადახდილი იჯარის მომსახურების თანხები. ამასთან მოიჯარე ფიზიკური პირი („--------“ (პ.ნ „--------“) უცხო ქვეყნის მოქალაქე) აღნიშნულ პერიოდში არ არის დამატებული ღირებულების გადასახადის გადამხდელად რეგისტრირებული და არც დეკლარირებული აქვს მონაცემები, აღნიშნულზე გადასახადის გადამხდელი შემოწმების მიმდინარეობისას ინფორმირებული იყო, რაზეც დამატებითი არგუმენტები არ წარმოუდგენია. შემოწმების მიერ საგადასახადო კოდექსის 154-ე მუხლის შესაბამისად, გაანგარიშებულ იქნა კომპანიის მიერ გადახდის წყაროსთან დასაბეგრი განაცემებისა და შესაბამისად გაანგარიშებული საშემოსავლო გადასახადის ოდენობა, რაც შედარებულ იქნა დეკლარირებულ მონაცემებთან. გამოვლენილ სხვაობაზე გადასახადის გადამხდელს დაერიცხა საშემოსავლო გადასახადის ნაწილში.\nსაბჭო აღნიშნავს, რომ საგადასახადო დავის ეტაპზე გადასახადის გადამხდელის მხრიდან არ წარმოდგენილა მისი პოზიციის შესაბამისი იმგვარი დოკუმენტაცია/მტკიცებულება, რომელიც შეცვლიდა საგადასახადო შემოწმებით დადგენილ ფაქტობრივ გარემოებებს.\nზემოაღნიშნული ფაქტობრივი გარემოებების და სამართლებრივი ნორმების გათვალისწინებით, საბჭომ მიიჩნია, რომ მომჩივნის საგადასახადო ვალდებულებები განსაზღვრულია საგადასახადო კანონმდებლობის შესაბამისად და არ არსებობს ამ ნაწილში საჩივრის დაკმაყოფილების საფუძველი.\n\n\n2. სალაროს არაგონივრული ნაშთის დირექტორზე გაცემულ ხელფასად განხილვა \nფაქტების აღწერა/დარიცხვის საფუძვლები\nსაწარმოში ფულის მოძრაობის ანალიზი გაკეთდა შემოსავლების სამსახურის ერთიან საინფორმაციო სისტემაში არსებული მონაცემებზე, ასევე გადასახადის გადამხდელის მიერ მოწოდებული მასალებზე (საბანკო ამონაწერები, ბუღალტრული გატარებები, და სხვა) დაყრდნობით. ამასთან მომჩივნის საქმიანობის ადგილზე ჩატარდა სალაროში ნაღდი ფულის რაოდენობის განსაზღვრის პროცედურა და სალაროში არსებულმა ნაღდი ფულის ნაშთმა შეადგინა 0 ლარი. ყოველივე აღნიშნულის გათვალისწინებით, „სალაროში ნაღდი ფულის განსაზღვრის შესახებ“ მეთოდური მითითების მიხედვით, საზოგადოების საკასო ხარჯების 10%-ისა და საკასო შემოსავლების 10%-ის ოდენობების მიხედვით გაანგარიშდა სალაროს გონივრული ნაშთი.\nდადგინდა, რომ გადასახადის გადამხდელს 2024 წლის ოქტომბრიდან სალაროში უფიქსირდება არაგონივრული ნაღდი ფულის ნაშთი, რამაც შესამოწმებელი პერიოდის ბოლოს შეადგინა 62 424 ლარი, შესამოწმებელი პერიოდის, ბოლო საანგარიშო თვეში (კალენდარული თვის) დაკვალიფიცირდა საწარმოს დირექტორზე გაცემულ ხელფასად და დაიბეგრა გადახდის წყაროსთან საშემოსავლო გადასახადით. მომჩივანს ასევე და დაეკისრა ჯარიმა საგადასახადო კოდექსის 275-ე მუხლის მე-2 ნაწილის მიხედვით. \n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 136-ე მუხლის მე-3 ნაწილზე, 61-ე მუხლის მე-3 ნაწილზე, 73-ე მუხლის მე-9 ნაწილის „ბ“ ქვეპუნქტზე, 101-ე მუხლის პირველ ნაწილზე, მე12 მუხლის პირველი ნაწილის „გ“ ქვეპუნქტზე, 154-ე მუხლის პირველი ნაწილის „ა“ ქვეპუნქტზე და მე-2 ნაწილის „ა“ და „ბ“ ქვეპუნქტებზე, 105-ე მუხლის მე-2 ნაწილზე, 72-ე მუხლის პირველ ნაწილზე და 43-ე მუხლის მე-4 ნაწილზე, ფაქტობრივ გარემოებებზე და საჩივარში წარმოდგენილ არგუმენტთან, დირექტორის მიერ გადახდილი კომპანიის კუთვნილი ჯარიმის თანხისა და შენობის აშენებისას გაწეული ხარჯების ფულადი სახსრების მოძრაობაში გაუთვალისწინებლობასთან დაკავშირებით, მიუთითებს აუდიტის დეპარტამენტის მიერ მოწოდებულ ინფორმაციაზე, რომლის თანახმად, ფულადი სახსრების მოძრაობის შესწავლისას გამოყენებულია შემოსავლების სამსახურის გადასახადების ადმინისტრირების საინფორმაციო სისტემაში არსებული ინფორმაცია და გადასახადის გადამხდელის მიერ მიწოდებული მასალებით (საბანკო ამონაწერები, ბუღალტრული გატარებები, და სხვა) და ფულის მოძრაობაში სრულად გაითვალისწინა გადამხდელის მიერ საჩივარში მითითებული ოპერაციები. \nამასთან, შემოსავლების სამსახური აღნიშნავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ხოლო, დავის წარმოების პროცესში არ ყოფილა წარმოდგენილი ისეთი მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ საგადასახადო შემოწმების შედეგად საგადასახადო ვალდებულებები განსაზღვრულია კანონმდებლობის მოთხოვნათა დაცვით, წარმოდგენილი საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nკომპანიას, საწარმოს დირექტორის (\"--------\" \"--------\") მიმართ გააჩნია ვალდებულებები. კერძოდ, საწარმოს დირექტორს, კომპანიის ჯარიმა 20 000 ლარი აქვს გადახდილი, რომელიც მისი პირადი ჯარიმა არ ყოფილა, ასევე მას საკუთარი თანხებით აქვს აშენებული შენობა, საიდანაც კომპანია იღებს საიჯარო შემოსავლებს, მას გატანილიც აქვს თანხები, თუმცა იმდენი არა რაც მან კომპანიის კუთვნილი შენობის აშენება კეთილმოწყობისათვის დახარჯა, შესაბამისად აუდიტორს 62 424 ლარი, არ უნდა განეხილა როგორც ხელფასი. ყოველივე ზემოაღნიშნულიდან გამომდინარე მომჩივანი ითხოვს ამ ნაწილში შემცირებული იქნას დარიცხული თანხა და მოხდეს საგადასახადო მოთხოვნის კორექტირება(შემცირება).\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში უნდა დაკმაყოფილდეს ნაწილობრივ შემდეგ გარემოებათა გამო: \nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის მიხედვით, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. ამავე მუხლის მე-4 ნაწილის თანახმად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს. \nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nსაგადასახადო კოდექსის 154-ე მუხლის მე-2 ნაწილის „ა“ და „ბ“ ქვეპუნქტების თანახმად: \nა) გადასახადის დაკავებისა და ბიუჯეტში მისი გადარიცხვისათვის პასუხისმგებლობა ეკისრება შემოსავლის გადამხდელს;\nბ) გადასახადის თანხის დაუკავებლობის შემთხვევაში შემოსავლის გადამხდელი ვალდებულია ბიუჯეტში შეიტანოს დაუკავებელი გადასახადის თანხა ფაქტობრივად გადახდილი ანაზღაურების შესაბამისად და მასთან დაკავშირებული სანქციები.\nსაგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nსადავო საკითხზე წარმოდგენილია აუდიტის დეპარტამენტის 17.11.2025 წლის №„--------“ წერილი, საიდანაც ირკვევა, რომ შემოწმების მიერ შესწავლილ იქნა შპს ,,-------“ ფულის მოძრაობა. შემოწმებამ იხელმძღვანელა, როგორც შემოსავლების სამსახურის ერთიან საინფორმაციო სისტემაში არსებული ინფორმაციით, ასევე გადასახადის გადამხდელის მიერ მოწოდებული მასალებით, (საბანკო ამონაწერები, ბუღალტრული გატარებები, და სხვა). ამასთან, 2025 წლის 21 ივლისს შპს ,,-------- -ის “ კუთვნილ ობიექტზე ჩატარდა სალაროში ნაღდი ფულის რაოდენობის განსაზღვრის პროცედურა და სალაროში არსებულმა ნაღდი ფულის ნაშთმა შეადგინა 0 ლარი. ყოველივე აღნიშნულის გათვალისწინებით შემოწმების მიერ, „სალაროში ნაღდი ფულის განსაზღვრის შესახებ“ მეთოდური მითითების მიხედვით, საზოგადოების საკასო ხარჯების 10%-ისა და საკასო შემოსავლების 10%-ის ოდენობების მიხედვით გაანგარიშებულ იქნა სალაროს გონივრული ნაშთი. საიდანაც დადგინდა, რომ გადასახადის გადამხდელს 2024 წლის ოქტომბრიდან სალაროში უფიქსირდება არაგონივრული ნაღდი ფულის ნაშთი, რამაც შესამოწმებელი პერიოდის ბოლოს შეადგინა 62 424 ლარი. აღნიშნული ფაქტობრივი გარემოებების გათვალისწინებით, შემოწმების მიერ, საგადასახადო კოდექსის 73-ე მუხლის შესაბამისად განისაზღვრა საგადასახადო ვალდებულებები, კერძოდ, შესამოწმებელი პერიოდის, ბოლო საანგარიშო თვეში (კალენდარული თვის) არსებული არაგონივრული ნაშთი დაკვალიფიცირდა როგორც საწარმოს დირექტორზე გაცემული ხელფასად. შედეგად საგადასახადო კოდექსის 101-ე და 154-ე მუხლების შესაბამისად, შპს ,,------ -ის “ გამოუვლინდა დამატებითი საგადასახადო ვალდებულებები, პირს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის მე-2 ნაწილის მიხედვით. საქართველოს ფინანსთა სამინისტროსთან არსებული დავების განხილვის საბჭოში წარმოდგენილ, შპს „--------“-ის(ს/ნ „--------“) 13.11.2025 წლის №26164/2/2025 საჩივარს თან ერთვის, საწარმოს ანგარიშვალდებული პირის მიერ, შესამოწმებელ პერიოდში გადახდილი, კომპანიის კუთვნილი ჯარიმის ქვითარი 20 000 ლარის ოდენობით, რაც შემოწმების პროცესში არ იყო წარმოდგენილი და არც ბუღალტერიაში იყო ასახული. აღნიშნული თანხა ბუღალტერიაში ფიგურირებს ანგარიშვალდებული პირის ანგარიშზე არსებულ ნაშთში, რომლის მიხედვითაც არის გაანგარიშებული ფულის მოძრაობა.\nსაბჭოს სხდომაზე, სადავო საკითხის ზეპირი განხილვისას, მომჩივნის წარმომადგენელმა განაცხადა, რომ კომპანიას, საწარმოს დირექტორის მიმართ გააჩნია ვალდებულებები. კერძოდ, საწარმოს დირექტორს, კომპანიის ჯარიმა 20 000 ლარი აქვს გადახდილი, რომელიც მისი პირადი ჯარიმა არ ყოფილა, ასევე მას საკუთარი თანხებით აქვს აშენებული შენობა, საიდანაც კომპანია იღებს საიჯარო შემოსავლებს, მას გატანილიც აქვს თანხები, თუმცა იმდენი არა რაც მან კომპანიის კუთვნილი შენობის აშენება კეთილმოწყობისათვის დახარჯა, შესაბამისად აუდიტორს 62 424 ლარი, არ უნდა განეხილა როგორც ხელფასი. ყოველივე ზემოაღნიშნულიდან გამომდინარე მომჩივანი ითხოვს ამ ნაწილში შემცირებული იქნას დარიცხული თანხა და მოხდეს საგადასახადო მოთხოვნის კორექტირება(შემცირება).\nსაბჭო ყურადღებას ამახვილებს საქმის გარემოებებზე, მხარეთა არგუმენტაციაზე და მიიჩნევს, რომ სადავო საკითხი საჭიროებს დამატებით შესწავლას. კერძოდ, აუდიტის დეპარტამენტს უნდა დაევალოს, მომჩივნის მიერ წარმოდგენილი ხარჯის (ჯარიმის) დამადასტურებელი დოკუმენტის შესწავლა და სათანადო საფუძველების არსებობის შემთხვევაში, უზრუნველყოს მომჩივნის საგადასახადო ვალდებულებების კორექტირება (შემცირება). \n\n\n3. დაკისრებული სანქციებისგან გათავისუფლება \nფაქტების აღწერა/დარიცხვის საფუძვლები\nშემოწმების აქტის საფუძველზე გამოცემული 11.08.2025 წლის №081-232 საგადასახადო მოთხოვნით მომჩივანს დაერიცხა სულ 63 217,28 ლარი, მათ შორის, გადასახადი 39 042,95 ლარი, ჯარიმა 19 358,20 ლარი და საურავი 4 816,13 ლარი.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 43-ე მუხლის მე-4 ნაწილზე, 269-ე მუხლის პირველ ნაწილზე, 270-ე მუხლის პირველ და მე-2 ნაწილებზე, 272-ე მუხლის პირველ ნაწილზე, 275-ე მუხლზე, 269-ე მუხლის მე-7 ნაწილზე და განმარტავს, რომ გადასახადის გადამხდელის კეთილსინდისიერება უკავშირდება მის მიერ დაშვებულ შეცდომას, გადამხდელი კეთილსინდისიერია იმ შემთხვევაში, თუ სამართალდარღვევა გამოწვეულია მის მიერ დაშვებული შეცდომით (არცოდნით). კეთილსინდისიერება გულისხმობს პირის სუბიექტურ დამოკიდებულებას მის მიერ ჩადენილი ქმედებისადმი. საგადასახადო კოდექსის 269-ე მუხლის მე-7 ნაწილის მიზანია საგადასახადო პასუხისმგებლობისგან გაათავისუფლოს პირი, რომელიც სამართლებრივი შეცდომის არეალში მოქმედებდა, რადგან სამართლებრივი შეცდომის დროს პირი არასწორად აფასებს ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს.\nშემოსავლების სამსახური მიუთითებს ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციის მიმართ შემოსავლების სამსახურს მიზანშეწონილად არ მიაჩნია საქართველოს საგადასახადო კოდექსის 269-ე მუხლის მე-7 ნაწილის გამოყენება.\n\n\nმომჩივნის არგუმენტაცია \nმომჩივანი ითხოვს გათვალისწინებულ იქნას ის გარემოება, რომ წინა პერიოდებში არ ჰქონიათ საგადასახადო დავალიანება და პატიოსნად იხდიდნენ კუთვნილ გადასახადს, მათ მიმართ გამოყენებულ იქნას საგადასახადო კოდექსის 269-ე მუხლის მე-7 ნაწილით გათვალისწინებული შეღავათი და გათავისუფლებულები იქნეს დარიცხული სანქციისაგან.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nსაგადასახადო კოდექსის 269-ე მუხლის პირველი ნაწილის თანახმად, საგადასახადო სამართალდარღვევად ითვლება პირის მართლსაწინააღმდეგო ქმედება (მოქმედება ან უმოქმედობა), რომლისთვისაც ამ კოდექსით გათვალისწინებულია პასუხისმგებლობა. საგადასახადო სამართალდარღვევისათვის პირს პასუხისმგებლობა შეიძლება დაეკისროს მხოლოდ ამ კოდექსით დადგენილი საფუძვლითა და წესით.\nსაგადასახადო კოდექსის 270-ე მუხლის პირველი ნაწილის თანახმად, საგადასახადო სანქცია არის პასუხისმგებლობის ზომა ჩადენილი საგადასახადო სამართალდარღვევისათვის. ამავე მუხლის მე-2 ნაწილის თანახმად, საგადასახადო სანქცია გამოიყენება გაფრთხილების, საურავის, ფულადი ჯარიმის, სამართალდარღვევის საქონლის ან/და სატრანსპორტო საშუალების უსასყიდლოდ ჩამორთმევის სახით, ამ კოდექსით გათვალისწინებულ შემთხვევებში.\nსაგადასახადო კოდექსის 272-ე მუხლის პირველი ნაწილის თანახმად, საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის. \nსაგადასახადო კოდექსის 275-ე მუხლის მე-2 ნაწილის თანახმად, საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, იწვევს დაჯარიმებას შემცირებული გადასახადის თანხის 50 პროცენტის ოდენობით.\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით. \nმომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი მოქმედებდა სამართლებრივი შეცდომის არეალში. \nსაბჭოს მიაჩნია, რომ განსახილველ შემთხვევაში დარიცხვის შინაარსიდან გამომდინარე არ დასტურდება, რომ გადასახადის გადამხდელის მიერ სამართალდარღვევა გამოწვეულია მისი შეცდომით/არცოდნით. შესაბამისად, არ არსებობს დაკისრებული სანქციებისგან საგადასახადო კოდექსის 269-ე მუხლის მე-7 ნაწილის საფუძველზე, მომჩივნის გათავისუფლების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. ნაწილობრივ გაუქმდეს შემოსავლების სამსახურის 23.10.2025 წლის №23372 ბრძანება;\n3. მე-2 დავის საგანთან დაკავშირებით, აუდიტის დეპარტამენტს დაევალოს, ამ გადაწყვეტილების შესაბამისად, უზრუნველყოს მომჩივნის მიერ წარდგენილი მტკიცებულებების შესწავლა და სათანადო საფუძვლების არსებობის შემთხვევაში, განახორციელოს გადასახადის გადამხდელის საგადასახადო ვალდებულებების შესაბამისი კორექტირება (შემცირება);\n4. დანარჩენ ნაწილში საჩივარი არ დაკმაყოფილდეს; 5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nდაბეგვრას დაქვემდებარებული განაცემი\nგადახდის წყაროსთან გადასახადის დაკავბის ვალდებულება\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nსაგადასახადო დეკლარაციაში/გაანგარიშებაში გადასახადის შემცირება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n11\n\nდოკუმენტის დათვალიერება\n\ninfohub@rs.ge",
    "title": "Document 8295388b-2a01-4bfa-8e9e-526820c6931a"
  }
}