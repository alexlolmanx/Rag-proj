{
  "id": "131ee845-d782-4159-9330-2a9957fdebc9",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21319/2/2023\n05 მარტი 2024\nდოკუმენტის #:\n21319/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n01 მარტი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის, ხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№21319/2/2023\n01 მარტი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „-------“ (ს/ნ -------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 27.12.2023 წელს განიხილა და მიიღო გადაწყვეტილება შპს ------- 15.11.2023 წელს რეგისტრირებულ საჩივარზე (რეგისტრაციის №21319/2/2023).\n\n\nდავის საგანი:\n1. დოკუმენტურად დაუდასტურებელი ხარჯის მოგების გადასახადით დაბეგვრა;\n2. ფულადი სახსრების დირექტორზე გაცემულ ხელფასად განხილვა.\n\n\nგასაჩივრებული გადაწყვეტილება: \n1. აუდიტის დეპარტამენტის 7.06.2023 წლის №225-7 საგადასახადო მოთხოვნა;\n2. შემოსავლების სამსახურის 25.10.2023 წლის №26263 ბრძანება.\n\n\nდარიცხული თანხა: 275 927 ლარი.\nმათ შორის:\nგადასახადი - 23 020 \nდღგ - (-38 262)\nმოგების გადასახადი - 365\nსაშემოსავლო გადასახადი - 61 917\nჯარიმა - 252 907 \n\n\nპროცედურული გარემოებები\nშემოსავლების სამსახურის აუდიტის დეპარტამენტის მიერ, საქართველოს ფინანსთა სამინისტროს საგამოძიებო სამსახურის 13.12.2022 წლის წერილის (№-------) და დადგენილების საფუძველზე, ჩატარდა მომჩივნის საქმიანობის 1.01.2020 წლიდან 1.12.2022 წლამდე პერიოდის საგადასახადო შემოწმება. შემოწმების შედეგები აისახა 2023 წლის 18 მაისის საგადასახადო შემოწმების აქტში, რომლის საფუძველზე გამოიცა აუდიტის დეპარტამენტის 7.06.2023 წლის №12764 ბრძანება და №225-7 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 25.10.2023 წლის №26263 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები: \n1. დოკუმენტურად დაუდასტურებელი ხარჯის მოგების გადასახადით დაბეგვრა \nფაქტების აღწერა \nგადასახადის გადამხდელის მიერ შეძენის დამადასტურებელი პირველადი დოკუმენტების, საბანკო ანგარიშების და განხორციელებული რეალიზაციების ანალიზის შედეგად გაირკვა, რომ შესამოწმებელ პერიოდში, ბანკით გადახდილია სატრანსპორტო მომსახურების ღირებულება 8 276.31 ლარი, რომელზეც გადასახადის გადამხდელს შეძენის დამადასტურებელი პირველადი დოკუმენტი არ გააჩნია. შემოწმებამ იხელმძღვანელა მეთოდური მითითებით „სააღრიცხვო დოკუმენტებთან შედარებით შემოწმების არაპირდაპირი მეთოდით გამოვლენილ ხარჯებში დაბეგვრის შესახებ“, რომლის მიხედვითაც აღნიშნული შეძენების 25% (2 069.08 ლარი), საგადასახადო კოდექსის 982 მუხლის პირველი ნაწილის „ა“ ქვეპუნქტის თანახმად, განიხილება მოგების გადასახადით დასაბეგრ ბაზად. გამოვლენილ სხვაობაზე გადასახადის გადამხდელს დაერიცხა მოგების გადასახადი და დაეკისრა ჯარიმა საგადასახადო კოდექსის 275-ე მუხლის თანახმად.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-2 ნაწილზე და ამავე მუხლის მე-6 ნაწილზე, 136-ე მუხლის მე-3 ნაწილზე, 61-ე მუხლის მე-3 ნაწილზე, 97-ე მუხლის პირველი ნაწილის „ბ“ ქვეპუნქტზე, 982 მუხლის პირველი ნაწილის „ა“ ქვეპუნქტზე, 105-ე მუხლის მე-2 ნაწილზე, 72-ე მუხლის პირველ ნაწილზე, 43-ე მუხლის მე-4 ნაწილზე, შემოწმების აქტით დადგენილ ფაქტობრივ გარემოებაზე, განმარტავს, რომ გადასახადის გადამხდელს არც შემოწმების და არც დავის წარმოების პროცესში არ აქვს წარდგენილი მტკიცებულებები, რომლებიც შეცვლიდა საგადასახადო შემოწმების შედეგად დადგენილ გარემოებებს და მიიჩნევს, რომ შემოწმებით დოკუმენტურად დაუდასტურებელ შეძენებზე მართლზომიერად იქნა განსაზღვრული მოგების გადასახადი. ამდენად, შემოწმებით განხორციელებული დარიცხვა შესაბამისობაშია კანონმდებლობასთან, ხოლო გადასახადის გადამხდელის საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nშემოწმებამ დოკუმენტურად დაუდასტურებელ ხარჯად მიიჩნია კომპანია სანდო ჯგუფზე საბანკო ანგარიშიდან გადახდილი სატრანსპორტო მომსახურების ღირებულება 8 276 ლარი და ამ თანხის 25% დაბეგრა მოგების გადასახადით.\nაღნიშნულ ნაწილში არ ეთანხმება შემოწმების პოზიციას, რადგან აღნიშნული ხარჯი კომპანიისათვის წარმოადგენს ეკონომიკურ საქმიანობასთან დაკავშირებულ ხარჯს, ხოლო ხარჯის გაწევის დოკუმენტი (ინვოისი) აღრიცხულია კომპანიაში, რაც წარმოდგენილი იქნება საჩივრის განხილვის დროს. შესაბამისად ითხოვს ამ საფუძვლით დარიცხული საგადასახადო ვალდებულებების შემცირებას სრულად.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\nსაგადასახადო კოდექსის 97-ე მუხლის პირველი ნაწილის „ბ“ ქვეპუნქტის თანახმად, რეზიდენტი საწარმოს (გარდა ამ მუხლის მე-2 და მე-8−91 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის.\nსაგადასახადო კოდექსის 982 მუხლის პირველი ნაწილის „ა“ ქვეპუნქტის თანახმად, ამ მუხლის მიზნებისათვის ხარჯს, რომელიც ეკონომიკურ საქმიანობასთან დაკავშირებული არ არის, მიეკუთვნება ხარჯი, რომელიც დოკუმენტურად დადასტურებული არ არის, თუ ეს ვალდებულება დადგენილია ამ კოდექსის შესაბამისად.\nსაგადასახადო კოდექსის 105-ე მუხლის მე-2 ნაწილის თანახმად, თუ ამ კოდექსით სხვა რამ არ არის გათვალისწინებული, ყველა ხარჯი დოკუმენტურად უნდა იყოს დადასტურებული.\nსაგადასახადო კოდექსის 72-ე მუხლის პირველი ნაწილის თანახმად, პირველადი საგადასახადო დოკუმენტი არის წერილობითი დოკუმენტი, რომლითაც შესაძლებელია სამეურნეო ოპერაციის მონაწილე მხარეთა იდენტიფიცირება, აქვს თარიღი და მოიცავს მიწოდებული საქონლის/გაწეული მომსახურების ჩამონათვალსა და ღირებულებას. საქონლის/მომსახურების გაცვლის (ბარტერულ) ოპერაციაზე გამოწერილ პირველად საგადასახადო დოკუმენტში საქონლის ღირებულების (მათ შორის, საქონლის ერთეულის ფასის) მითითება სავალდებულო არ არის.\nდადგენილია, რომ გადასახადის გადამხდელს ბანკის საშუალებით გადახდილი აქვს სატრანსპორტო მომსახურების ღირებულება, რომელზეც შეძენის დამადასტურებელი პირველადი დოკუმენტი არ გააჩნია. „სააღრიცხვო დოკუმენტებთან შედარებით შემოწმების არაპირდაპირი მეთოდით გამოვლენილ ხარჯებში დაბეგვრის შესახებ“ მეთოდური მითითების საფუძველზე, აღნიშნული შეძენების 25%-ზე, გადასახადის გადამხდელს დაერიცხა მოგების გადასახადი.\nმომჩივანი არ ეთანხმება შემმოწმებლის პოზიციას და აღნიშნავს, რომ სადავო ხარჯი კომპანიისათვის წარმოადგენს ეკონომიკურ საქმიანობასთან დაკავშირებულ ხარჯს, ხოლო ხარჯის გაწევის დოკუმენტი (ინვოისი) აღრიცხულია კომპანიაში, რაც წარმოდგენილი იქნება საჩივრის განხილვის დროს.\nშემოსავლების სამსახურის სადავო გადაწყვეტილებით ირკვევა, რომ მომჩივანს არც შემოწმების და არც დავის წარმოების პროცესში არ წარუდგენია და მომჩივანი არც ამჟამად არ წარმოადგენს დოკუმენტს, რაც სადავო ხარჯის გაწევას დაადასტურებდა ან/და მტკიცებულებას, რომელიც შეცვლიდა შემოწმების შედეგად დადგენილ გარემოებას და დარიცხული თანხების გადაანგარიშების საფუძველი გახდებოდა.\nსაქმესთან არსებული მასალების და ფაქტობრივი გარემოებების გათვალისწინებით, საგადასახადო ვალდებულებები განსაზღვრულია კანონშესაბამისად. ამდენად, საბჭო მიიჩნევს, რომ შემოსავლების სამსახურის სადავო ბრძანება ამ ნაწილში მართლზომიერია და არ არსებობს მისი გაუქმების საფუძველი.\n\n\n2. ფულადი სახსრების დირექტორზე გაცემულ ხელფასად განხილვა \nფაქტების აღწერა \nგადასახადის გადამხდელს წარდგენილი აქვს შესამოწმებელ პერიოდში საშემოსავლო გადასახადის ყოველთვიური დეკლარაციები. შემოწმების შედეგად, გადასახადების ადმინისტრირების საინფორმაციო სისტემის მონაცემების, გადასახადის გადამხდელის მიერ წარმოდგენილი და სხვა მონაცემების ურთიერთშეჯერების საფუძველზე შედგა ფულადი სახსრების მოძრაობის ერთიანი ანგარიში. საქონლის შეძენების ნაწილში ანგარიში დაეყრდნო შესყიდვის აქტებს, ხოლო იმ ნაწილში, სადაც ვერ იქნა მოპოვებული შეძენის დამადასტურებელი დოკუმენტები, შემოწმებამ იხელმძღვანელა შემოსავლების სამსახურის უფროსის ბრძანებით დამტკიცებული №0256 სიტუაციური სახელმძღვანელოთი და ხარჯების გათვალისწინება მოხდა 25%-იანი რენტაბელობიდან გამომდინარე. გადასახადის გადამხდელის საქმიანობის შედეგად შემოსული ის თანხები (243 669 ლარი), რომლის ეკონომიკური საქმიანობისათვის გახარჯვა არ დასტურდება, ჩაითვალა კომპანიის დირექტორზე გაცემულ ხელფასად, რაც დაექვემდებარა დაბეგვრას გადახდის წყაროსთან შესაბამის საანგარიშო პერიოდებში. გადასახადის გადამხდელს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის თანახმად.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 73-ე მუხლის მე-9 ნაწილის „ბ“ ქვეპუნქტზე და ამავე მუხლის მე-4 ნაწილზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე და ამავე მუხლის მე-2 ნაწილის „ა“ და „ბ“ ქვეპუნქტებზე, 43-ე მუხლის მე-4 ნაწილზე, შემოწმების აქტით დადგენილ ფაქტობრივ გარემოებებზე, განმარტავს, რომ გადასახადის გადამხდელის საქმიანობის შედეგად შემოსული იმ თანხების, რომლის ეკონომიკური საქმიანობისათვის გახარჯვა არ დასტურდება, კომპანიის დირექტორზე გაცემულ ხელფასად განხილვა მართლზომიერია, გადასახადის გადამხდელის მიერ არ არის წარდგენილი ისეთი დოკუმენტაცია/მტკიცებულებები, რომელიც შეცვლიდა საგადასახადო შემოწმების აქტით დადგენილ გარემოებებს და მიიჩნევს, რომ შემოწმებით საგადასახადო ვალდებულებების განსაზღვრა შესაბამისობაშია კანონმდებლობის მოთხოვნებთან, გადასახადის გადამხდელის საჩივარი აღნიშნულ ნაწილში დაუსაბუთებელია და არ არსებობს მისი დაკმაყოფილების სამართლებრივი საფუძვლები.\n\n\nმომჩივნის არგუმენტაცია \nშემოწმებამ განახორციელა ფულადი სახსრების მოძრაობის ანალიზი შემოსავლების სამსახურის ბაზების, საბანკო ამონაწერების და სხვა დოკუმენტების საფუძველზე. შემოწმებამ ჩათვალა, რომ კომპანიას არ ჰყავს დებიტორები და კრედიტორები. შესაბამისად მიჩნეულია რომ ყველა დოკუმენტური რეალიზაციის შესაბამისი თანხა მიღებულია. თანხების გასავლის ნაწილში შემოწმება დაეყრდნო საბანკო ამონაწერებს და კომპანიის მიერ წარდგენილ შესყიდვის აქტებს. სალდო, ამ გზით დათვლილ შემოწმებით მიჩნეულ მიღებულ და გაცემულ თანხებს შორის, ჩაითვლა დირექტორის მიერ მიღებულ ხელფასად და დაიბეგრა საშემოსავლო გადასახადით. \nაღნიშნულ საკითხთან დაკავშირებით არ ეთანხმება შემოწმების პოზიციას იმ ნაწილში, რომ თითქოს ყველა დოკუმენტური რეალიზაციის შესაბამისი თანხა კომპანიას მიღებული აქვს. კომპანია ახორციელებს ხილ-ბოსტნეულის ექსპორტს საზღვარგარეთ, კერძოდ რუსეთის ფედერაციაში. ჰყავს რამდენიმე მყიდველი კომპანია, დღეის მდგომარეობით მათგან არ აქვს სრულად მიღებული რეალიზებული პროდუქციის ღირებულება ჯამში 500 000 ლარის ოდენობით. აღნიშნული გარემოების დასადასტურებლად წარმოადგენს ამ კომპანიებთან გაფორმებულ შედარების აქტებს. შესაბამისად, ითხოვს წარმოდგენილი დოკუმენტების შესაბამისად დაკორექტირდეს, ფულის მოძრაობის შედეგად გამოვლენილი, დირექტორზე გასაცემი თანხების ოდენობა და დარიცხული საგადასახადო ვალდებულებები.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. ამავე მუხლის მე-4 ნაწილის შესაბამისად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nამავე მუხლის მე-2 ნაწილის „ა“ და „ბ“ ქვეპუნქტების თანახმად, გადახდის წყაროსთან გადასახადის დაკავებისას:\nა) გადასახადის დაკავებისა და ბიუჯეტში მისი გადარიცხვისათვის პასუხისმგებლობა ეკისრება შემოსავლის გადამხდელს;\nბ) გადასახადის თანხის დაუკავებლობის შემთხვევაში შემოსავლის გადამხდელი ვალდებულია ბიუჯეტში შეიტანოს დაუკავებელი გადასახადის თანხა ფაქტობრივად გადახდილი ანაზღაურების შესაბამისად და მასთან დაკავშირებული სანქციები.\nშემოწმების შედეგად, შემოსავლების სამსახურის გადასახადების ადმინისტრირების საინფორმაციო სისტემის მონაცემების, გადასახადის გადამხდელის მიერ წარდგენილი და სხვა მონაცემების ურთიერთშეჯერების საფუძველზე შედგა ფულადი სახსრების მოძრაობის ერთიანი ანგარიში. საქონლის შეძენების ნაწილში შემოწმება დაეყრდნო შესყიდვის აქტებს, ხოლო იმ ნაწილში, სადაც ვერ იქნა მოპოვებული შეძენის დამადასტურებელი დოკუმენტები, შემოსავლების სამსახურის უფროსის ბრძანებით დამტკიცებული №0256 სიტუაციური სახელმძღვანელოს საფუძველზე, ხარჯები განისაზღვრა 25%-იანი რენტაბელობიდან გამომდინარე. შედეგად, ის თანხები, რომლის ეკონომიკური საქმიანობისათვის გახარჯვა არ დასტურდებოდა, შემოწმების მიერ ჩაითვალა კომპანიის დირექტორზე გაცემულ ხელფასად და დაექვემდებარა გადახდის წყაროსთან დაბეგვრას.\nმომჩივანი არ ეთანხმება სადავო საკითხის ნაწილში დარიცხვას, აღნიშნავს, რომ კომპანია ახორციელებს ხილ-ბოსტნეულის ექსპორტს საზღვარგარეთ, კერძოდ რუსეთის ფედერაციაში, ჰყავს რამდენიმე მყიდველი კომპანია, დღეის მდგომარეობით მათგან არ აქვს სრულად მიღებული რეალიზებული პროდუქციის ღირებულება ჯამში 500 000 ლარის ოდენობით და რომ აღნიშნული გარემოების დასადასტურებლად წარმოადგენს ამ კომპანიებთან გაფორმებულ შედარების აქტებს, შესაბამისად, ითხოვს წარმოდგენილი დოკუმენტების შესაბამისად, ფულის მოძრაობის შედეგად გამოვლენილი, დირექტორზე გასაცემი თანხების ოდენობის და დარიცხული საგადასახადო ვალდებულებების კორექტირებას. \nმომჩივანი წარმოდგენილ საჩივარს არ ურთავს და შესაბამისად არ წარმოადგენს მისი არგუმენტაციის დამადასტურებელ მტკიცებულებებს, ამდენად, მომჩივნის არგუმენტები დაუსაბუთებელია.\nაუდიტის დეპარტამენტი 20.11.2023 წლის №117790-21-14 წერილით წარმოდგენილი ინფორმაციით სადავო საკითხის ნაწილში, ფაქტობრივ გარემოებაში დაფიქსირებულ ინფორმაციაზე დამატებით, მომჩივნის არგუმენტებზე აღნიშნავს, რომ კომპანიას შემოწმების დროს უკვე შეწყვეტილი ქონდა ფუნქციონირება, კომპანიის დირექტორს წარმოდგენილი აქვს ახსნა-განმარტება, სადაც აღნიშნავს, რომ კომპანიას დებიტორული და კრედიტორული დავალიანება 2022 წლის პირველი დეკემბრის მდგომარეობით (შემოწმების ვადის დასრულება) შეადგენს 0 ლარს. ხოლო, წარმოდგენილ საჩივარზე დამატებით, დაფიქსირებულ გარემოებებთან დაკავშირებით ინფორმაცია/დოკუმენტაცია არ არის წარმოდგენილი.\nსაქმესთან არსებული მასალების და ფაქტობრივი გარემოებების გათვალისწინებით, გადასახადის გადამხდელის საგადასახადო ვალდებულებები განსაზღვრულია მართებულად, ხოლო, მომჩივნის არგუმენტები დაუსაბუთებელია. ამდენად, საბჭო მიიჩნევს, რომ შემოსავლების სამსახურის სადავო ბრძანება ამ ნაწილში მართლზომიერია, არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nდოკუმენტურად დაუდასტურებელი ხარჯები\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n15\n\nდოკუმენტის დათვალიერება\n\ninfohub@rs.ge",
    "title": "Document 131ee845-d782-4159-9330-2a9957fdebc9"
  }
}