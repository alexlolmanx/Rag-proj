{
  "id": "9be9e6a3-3c91-4e2d-8f33-2e3e5dfeb390",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 7027\n04 აპრილი 2023\nდოკუმენტის #:\n7027\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n03 აპრილი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაგადასახადო შეღავათი, გადასახადის დარიცხვა\nჩამოტვირთვა\nგაზიარება\nბრძანება N 7027 \n03.04.2023\n\n\n\n\n------------- (პ/ნ ------------)\n(ფაქტ. მის: ------------;\nიურ. მის: ------------)\n2023 წლის 1 მარტის საჩივრის \nდაკმაყოფილებაზე უარის თქმის თაობაზე\n\n\n\n\nშემოსავლების სამსახურმა დავების განხილვის საბჭოს 2023 წლის 24 მარტის სხდომაზე (ოქმი №31) განიხილა ------------ ის (პ/ნ ------------) №79442/1/2023 საჩივარი, რომელიც ეხება შემოსავლების სამსახურის საბაჟო დეპარტამენტის 2023 წლის 23 თებერვლის №------------ გადაწყვეტილებას და 2023 წლის 30 იანვრის №------------ დეკლარაცია ფორმა 4-ით დარიცხული იმპორტის გადასახდელს.\n\n\nმომჩივნის არგუმენტაცია:\nსაჩივრის ავტორი არ ეთანხმება საბაჟო დეპარტამენტის №------------ გადაწყვეტილებას და განმარტავს, რომ 2023 წლის 10 იანვარს ონლაინ მაღაზია Ebay.com- დან გამოიწერა 513 აშშ დოლარის ღირებულების მობილური ტელეფონი, რომლის წონამ შეადგინა 0,55კგ. ნასყიდობის დოკუმენტის საფუძველზე დარეგისტრირდა დეკლარაცია №------------ და განესაზღვრა მწვანე დერეფანი, რის გამოც არ მოხდა ამანათის გახსნა და ნივთის იდენტიფიცირება. ამანათის სახლში გახსნისას აღმოაჩინა, რომ ნაცვლად დეკლარირებული მობილური ტელეფონისა, აღმოჩნდა მუყაოს ქაღალდებს შორის ჩადებული უამრავ პოლიეთილენში გადახვეული ცარიელი Iphone 6-ის ყუთი. დაუკავშირდა Ebay.comის ტექნიკური დახმარების ჯგუფს და აუნაზღაურეს ნივთის სრული ღირებულება.\nაღნიშნულზე მითითებით ითხოვს №------------ გადაწყვეტილებისა და დეკლარაცია ფორმა 4- ით დარიცხული იმპორტის გადასახდელის გაუქმებას.\n\n\nფაქტობრივი გარემოებები:\nსაქმის მასალებითა და საბაჟო დეპარტამენტიდან წარმოდგენილი ინფორმაციით ირკვევა, რომ 2023 წლის 30 იანვარს საფოსტო გადამზიდავ შპს „------------“ მიერ (ს/ნ ------------) №------------ ინვოისის საფუძველზე განხორციელდა ფიზიკური პირი ------------ის კუთვნილი №------------ საფოსტო გზავნილის (მობილური ტელეფონი - საბაჟო ღირებულებით 1367.91 ლარი) დეკლარირება, რომელსაც გადასახადების ადმინისტრირების სისტემა „oracle“-ს მიერ განესაზღვრა “მწვანე დერეფანი” და საქონელი გაშვებული იქნა დოკუმენტების კამერალური შემოწმებისა და საქონლის დათვალიერების გარეშე.\n2023 წლის 10 თებერვალს ------------მ საბაჟო დეპარტამენტს მიმართა №------------ განცხადებით და ითხოვა №------------ საბაჟო დეკლარაცია ფორმა - 4-ით დარიცხული გადასახდელის გაუქმება, იმ საფუძვლით, რომ მობილური ტელეფონის ნაცვლად, ამანათში აღმოჩნდა უამრავ პოლიეთილენის პარკში გახვეული აიფონის ცარიელი ყუთი.\nაღნიშნული განცხადების პასუხად, საბაჟო დეპარტამენტის მიერ ეცნობა (2023 წლის 23 თებერვლის №------------ გადაწყვეტილება), რომ ვინაიდან №------------ (30.01.2023) საბაჟო დეკლარაცია - ფორმა 4-ით დარიცხული იმპორტის გადასახდელები წარმოადგენს ------------ის მიერ ხელმოწერით დადასტურებულ და აღიარებულ საგადასახადო ვალდებულებას, ხოლო საფოსტო გზავნილს დატოვებული აქვს საბაჟო კონტროლის ზონა, საბაჟო დეპარტამენტი მოკლებულია შესაძლებლობას დააკმაყოფილოს მისი მოთხოვნა.\n\n\nშემოსავლების სამსახურმა მიიჩნია, რომ მომჩივნის მოთხოვნა არ უნდა დაკმაყოფილდეს შემდეგ გარემოებათა გამო:\nსაქართველოს საგადასახადო კოდექსის 302-ე მუხლის მე-6 ნაწილის შესაბამისად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\n„საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების შესახებ“ საქართველოს ფინანსთა მინისტრის 2019 წლის 29 აგვისტოს №257 ბრძანებით დამტკიცებული „საქონლის საბაჟო პროცედურაში ან რეექსპორტში დეკლარირებისა და გაფორმების შესახებ“ ინსტრუქციის (დანართი №8) მე-2 მუხლის მე-15 პუნქტის „ე“ ქვეპუნქტის თანახმად, ფიზიკურ პირს დეკლარირების ვალდებულება წარმოეშობა ელექტრონული შესყიდვის გზით შეძენილი საქონლის საფოსტო გზავნილით შემოტანისას.\nსაქართველოს საბაჟო კოდექსის მე-6 მუხლის მიხედვით, საბაჟო დეკლარაცია არის დოკუმენტი/ქმედება, რომლითაც პირი დადგენილი ფორმითა და წესით აცხადებს, რომ განზრახული აქვს საქონლის მიმართ შესაბამისი საბაჟო პროცედურის გამოყენება, და რომელშიც საჭიროების შემთხვევაში დამატებით პირობას უთითებს; დეკლარანტი კი არის პირი, რომელიც საბაჟო ორგანოს თავისი სახელით წარუდგენს საბაჟო დეკლარაციას, დროებით შენახვის დეკლარაციას, საქონლის შემოტანის ზოგად დეკლარაციას, საქონლის გატანის ზოგად დეკლარაციას, რეექსპორტის დეკლარაციას ან რეექსპორტის შეტყობინებას, ან პირი, რომლის სახელითაც საბაჟო ორგანოს წარედგინება შესაბამისი დეკლარაცია ან შეტყობინება.\nსაქართველოს საგადასახადო კოდექსის მე-8 მუხლის მე-5 ნაწილის შესაბამისად, აღიარებული საგადასახადო დავალიანება არის საგადასახადო დავალიანება, თუ დარიცხვის საფუძველია საგადასახადო დეკლარაცია/საბაჟო დეკლარაცია.\nამავე კოდექსის 61-ე მუხლის მე-2 ნაწილის „ა“ ქვეპუნქტის თანახმად, გადასახადის დარიცხვის საფუძველია საგადასახადო დეკლარაცია/საბაჟო დეკლარაცია.\nამავე საკანონმდებლო აქტის მე-60 მუხლით კი, აკრძალულია ინდივიდუალური ხასიათის საგადასახადო შეღავათის დაწესება და ცალკეული პირის გათავისუფლება გადასახადისაგან.\nსაქმის მასალებით ირკვევა, რომ საბაჟო დეკლარაცია - ფორმა 4-ში შეტანილი მონაცემების (მათ შორის საქონლის დასახელება, საქონლის რაოდენობა, საქონლის სეს ესნ კოდი, საქონლის ღირებულება, ტრანსპორტირების და სხვა ხარჯი, სატარიფო ღირებულება, დარიცხული დღგ-ის ოდენობა) სისწორე დადასტურებულია დეკლარანტის (მომჩივნის) მიერ საბაჟო დეკლარაცია - ფორმა 4-ის შესაბამის გრაფაში შესრულებული ხელმოწერით. ამასთან, საფოსტო გზავნილს დატოვებული აქვს საბაჟო კონტროლის ზონა. შესაბამისად, 2023 წლის 30 იანვრის №------------ საბაჟო დეკლარაცია - ფორმა 4- ით დარიცხული იმპორტის გადასახდელი წარმოადგენს ------------ის მიერ ხელმოწერით დადასტურებულ და აღიარებულ საგადასახადო ვალდებულებას და მოცემულ შემთხვევაში არ არსებობს საბაჟო დეკლარაცია - ფორმა 4-ით დარიცხული იმპორტის გადასახდელის გაუქმების ფაქტობრივი და სამართლებრივი საფუძველი. \nზემოაღნიშნული სამართლებრივი ნორმებისა და დადაგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ საბაჟო დეპარტამენტის 2023 წლის 23 თებერვლის №------------ გადაწყვეტილება დეკლარაცია - ფორმა 4-ით დარიცხული იმპორტის გადასახდელის გაუქმებაზე უარი, შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრის დაკმაყოფილების საფუძველი.\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ: \n\n\n1. ------------ის (პ/ნ ------------) საჩივარი არ დაკმაყოფილდეს;\n2. ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვახტანგ გორგასლის ქ. №16) ან თბილისის საქალაქო სასამართლოში (მის: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესით, ამ ბრძანების ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსაბაჟო ღირებულება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n22\n\nდოკუმენტის დათვალიერება\n\ninfohub@rs.ge",
    "title": "Document 9be9e6a3-3c91-4e2d-8f33-2e3e5dfeb390"
  }
}