{
  "id": "b45120f3-cbda-4c7b-b9a9-0759f2ab97d7",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20959/2/2023\n01 თებერვალი 2024\nდოკუმენტის #:\n20959/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n31 იანვარი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, დაბეგვრის ობიექტი, განაწილებული მოგება, დღგ-ით დასაბეგრი ოპერაციები\nჩამოტვირთვა\nგაზიარება\n№20959/2/2023 \n31 იანვარი 2024\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „------“ (ს/ნ „------“ )\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 8.12.2023 წელს განიხილა და მიიღო გადაწყვეტილება შპს „------“ 1.10.2023 წელს რეგისტრირებულ საჩივარზე (რეგისტრაციის №20959/2/2023). \n\n\nდავის საგანი: \nშემოსავლების სამსახურის 24.04.2023 წლის №8778 ბრძანების აღსრულების შედეგები. \n\n\nგასაჩივრებული გადაწყვეტილება: \n1. აუდიტის დეპარტამენტის 9.08.2023 წლის №081-165 საგადასახადო მოთხოვნა;\n2. შემოსავლების სამსახურის 13.09.2023 წლის №22191 ბრძანება. \n\n\nდარიცხული თანხა: 161 584,08 ლარი.\nმათ შორის:\nგადასახადი - 88 572\nდღგ - 7 167\nმოგების გადასახადი - 1 963\nსაშემოსავლო გადასახადი - 79 442\nჯარიმა - 45 826\nსაურავი - 27 186,08\n\n\nფაქტების აღწერა/დარიცხვის საფუძვლები\nაუდიტის დეპარტამენტის 6.12.2022 წლის კამერალური საგადასახადო შემოწმების აქტით შემოწმებულია მომჩივნის საქმიანობის 1.01.2019 წლიდან 1.05.2022 წლამდე პერიოდი.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 8.12.2022 წლის №081-252 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 24.04.2023 წლის №8778 ბრძანებით საჩივარი დაკმაყოფილდა ნაწილობრივ:\n- თანამშრომლებზე მიწოდებული ბინების სარეალიზაციო ფასის და დებიტორული დავალიანების გაცემულ ხელფასად კვალიფიკაციის საკითხებთან დაკავშირებით გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში, აუდიტის დეპარტამენტს წარუდგინოს საჩივრებში მოყვანილი არგუმენტაციის დოკუმენტურად დადასტურებული მტკიცებულებები (მათ შორის დებიტორებთან გაფორმებული და სანოტარო წესით დამოწმებული შედარების აქტები). მითითებული მტკიცებულებების წარდგენის შემთხვევაში, აუდიტის დეპარტამენტს დაევალა გადასახადის გადამხდელის მონაწილეობით, შეისწავლოს/გამოიკვლიოს გადასახადის გადამხდელის მიერ წარმოდგენილი მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება);\n- გაცემული დივიდენდების მოგების გადასახადით დაბეგვრის საკითხთან დაკავშირებით, აუდიტის დეპარტამენტს დაევალა, გადასახადის გადამხდელის მონაწილეობით და მისი არგუმენტების გათვალისწინებით, დამატებით შეისწავლოს/გამოიკვლიოს სადავო საკითხი, მათ შორის საქმის ირგვლივ არსებული ფაქტობრივი გარემოებები და შესწავლის შედეგების გათვალისწინებით, სათანადო საფუძვლების არსებობის შემთხვევაში, უზრუნველყოს საგადასახადო ვალდებულებების შესაბამისი კორექტირება (შემცირება);\n- დანარჩენ ნაწილში საჩივარი არ დაკმაყოფილდა. \nშემოსავლების სამსახურის 24.04.2023 წლის №8778 ბრძანების აღსრულების შედეგად შედგენილი აუდიტის დეპარტამენტის 2.08.2023 წლის დასკვნის მიხედვით, გადასახადის გადამხდელმა წარადგინა თანამშრომლებზე მიწოდებულ უძრავ ქონებებზე გაფორმებული წინარე ნასყიდობის ხელშეკრულებები, სადაც მითითებულია, რომ ნასყიდობის საგანი მყიდველს გადაეცემა შავი კარკასის მდგომარეობაში (კონკრეტულ მდგომარეობაში, ხელშეკრულების პუნქტი 1.3). აღნიშნული პუნქტი იდენტურია საბოლოო ნასყიდობის ხელშეკრულებებში, როგორც თანამშრომლებზე, ასევე სხვა პირებზე რეალიზაციის შემთხვევაში. წარდგენილ წინარე ნასყიდობის ხელშეკრულებების 1.7 ქვეპუნქტის შესაბამისად: მხარეები იღებენ ვალდებულებას ამ ნასყიდობის საგანში იატაკის მოჭიმვა ქვიშა-ბეტონის ხსნარით, ასევე კედლების მობათქაშებას და შესასვლელი კარების ჩაყენებას მყიდველი შეასრულებს. აღნიშნული ჩანაწერი აღარ გვხვდება საბოლოო ნასყიდობის ხელშეკრულებებში. გადასახადის გადამხდელს ასევე წარდგენილი აქვს საწარმოს დირექტორის ახსნა-განმარტებები, რომ თანამშრომლებზე რეალიზაცია განხორციელდა განსხვავებულ კონდიციაში და ფასის ცვლილება აღნიშნულითაა განპირობებული. წარდგენილი ინფორმაცია/დოკუმენტაციის მიუხედავად, საბოლოო ნასყიდობის ხელშეკრულებებით დაფიქსირებული, თანამშრომლებზე რეალიზებული უძრავი ქონების მდგომარეობა იდენტურია იმ რეალიზებული ქონების მდგომარეობასთან მიმართებით, რომლის ფასებიც გავრცელდა (საბაზრო ფასის განსასაზღვრად იქნა გამოყენებული) შემოწმების აქტით. შესაბამისად, წარდგენილი მტკიცებულებებით არ გამოიკვეთა სათანადო საფუძვლები საგადასახადო ვალდებულებების კორექტირებისთვის/შემცირებისთვის. გადასახადის გადამხდელს არ წარუდგენია დებიტორებთან გაფორმებული და სანოტარო წესით დამოწმებული შედარების აქტები. შესაბამისად, ამ ნაწილში საგადასახადო ვალდებულებების კორექტირების/შემცირების საფუძველი არ არსებობს.\nაუდიტის დეპარტამენტის 2.08.2023 წლის დასკვნის საფუძველზე გადასახადის გადამხდელს წარედგინა ამავე დეპარტამენტის 9.08.2023 წლის №081-165 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 13.09.2023 წლის №22191 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 304-ე მუხლის 21 ნაწილზე და ყურადღებას ამახვილებს ფაქტობრივ გარემოებაზე, რომლის მიხედვით დადგენილია, რომ გადაანგარიშების ეტაპზე გადამხდელის მიერ წარმოდგენილი ინფორმაცია/დოკუმენტაციის მიუხედავად, საბოლოო ნასყიდობის ხელშეკრულებებით დაფიქსირებული, თანამშრომლებზე რეალიზებული უძრავი ქონების მდგომარეობა იდენტურია იმ რეალიზებული ქონების მდგომარეობასთან მიმართებით, რომლის ფასებიც გავრცელდა საგადასახადო შემოწმების აქტით. შესაბამისად, წარმოდგენილი მტკიცებულებებით არ გამოიკვეთა სათანადო საფუძვლები საგადასახადო ვალდებულებების კორექტირებისთვის/შემცირებისთვის. გაცემული დივიდენდის მოგების გადასახადით დაბეგვრასთან დაკავშირებით, გადამხდელის საჩივარში მითითებული არგუმენტებისა და გადაანგარიშების ეტაპზე წარმოდგენილი წერილობითი ახსნაგანმარტების გათვალისწინებით, განხორციელდა აღნიშნულ ნაწილში დარიცხული თანხების შემცირება.\nრაც შეეხება დებიტორული დავალიანების, რომლის ნამდვილობაც დოკუმენტურად ვერ დასტურდება, დირექტორზე გაცემულ ხელფასად განხილვის საფუძვლით განსაზღვრულ საგადასახადო ვალდებულებებს, გადამხდელს არ წარმოუდგენია დებიტორებთან გაფორმებული და სანოტარო წესით დამოწმებული შედარების აქტები. შესაბამისად, აღნიშნულ ნაწილში განსაზღვრული საგადასახადო ვალდებულებები კორექტირებას არ დაექვემდებარა.\nსაქმეზე არსებული მტკიცებულებების, აუდიტის დეპარტამენტის მიერ შედგენილი დასკვნის და შესაბამისად, განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს საჩივრის დაკმაყოფილების საფუძველი. \n\n\nმომჩივნის არგუმენტაცია \nაუდიტორმა რეალურად გაავრცელა არასწორი საბაზრო ფასები, რადგანაც მოყვანილი ანალოგები, რითაც მოხდა საშუალო პროცენტის გაანგარიშება, არ არის იდენტური. საზოგადოების მიერ ყველა ფართი, რომელიც იქნა რეალიზებული არის ტიხრებით, იატაკი მოჭიმული, კარი ჩასმული და სხვა. თანამშრომლებზე მიწოდებულ სამ ფართზე აღნიშნული სამუშაოები არ იყო შესრულებული, რაც ნათლად ჩანს წინარე ხელშეკრულებებში, რომელიც თან ერთვის საჩივარს და შესაბამისად აუდიტორის განმარტება არამართებულია.\nროგორც აუდიტორს აქვს აღნიშნული გადასახადის გადამხდელმა ვერ მოასწრო შედარების აქტების მიწოდება, რადგან დებიტორები ძირითადად არიან უცხო ქვეყნის მოქალაქეები. აღნიშნული შედარების აქტების ნაწილი თან ერთვის საჩივარს და შესაბამისად თავიდან უნდა იქნას აცილებული არასწორი დარიცხვა, ვინაიდან თანხები არის კომპანიის დებიტორული დავალიანება.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 161-ე მუხლის პირველი ნაწილის „ა.ა“ ქვეპუნქტის 1.01.2021 წლამდე მოქმედი რედაქციით, დღგ-ით დასაბეგრი ოპერაციებისა საქართველოს ტერიტორიაზე ეკონომიკური საქმიანობის ფარგლებში საქონლის მიწოდება, რომლის დროსაც დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა.\nსაგადასახადო კოდექსის 161-ე მუხლის მე-2 ნაწილის „გ“ ქვეპუნქტის 1.01.2021 წლამდე მოქმედი რედაქციით, საქონლის/მომსახურების თანამშრომლებისათვის მიწოდების შემთხვევაში დასაბეგრი ოპერაციის თანხა განისაზღვრება საქონლის/მომსახურების საბაზრო ფასით (გადასახადების, მოსაკრებლებისა და სხვა გადასახდელების ჩათვლით) დღგ-ის გარეშე.\nსაგადასახადო კოდექსის 97-ე მუხლის პირველი ნაწილის „ა“ ქვეპუნქტის 1.01.2022 წლამდე მოქმედი რედაქციით, რეზიდენტი საწარმოს (გარდა ამ მუხლის მე-2, მე-8 და მე-9 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია განაწილებული მოგება. \nსაგადასახადო კოდექსის 981 მუხლის პირველი ნაწილის თანახმად, განაწილებული მოგება არის მოგება, რომელიც საწარმოს მიერ მის პარტნიორზე დივიდენდის სახით, ფულადი ან არაფულადი ფორმით ნაწილდება.\nსაგადასახადო კოდექსის 136-ე მუხლის პირველი და მე-3 ნაწილების თანახმად:\n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა.\n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-9 ნაწილის „ა“ და „ბ“ ქვეპუნქტების თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს:\nა) მხედველობაში არ მიიღოს სამეურნეო ოპერაციები, რომლებსაც არა აქვს არსებითი ეკონომიკური გავლენა;\nბ) სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. \nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nშემოსავლების სამსახურის 24.04.2023 წლის №8778 ბრძანებით, თანამშრომლებზე მიწოდებული ბინების სარეალიზაციო ფასის და დებიტორული დავალიანების გაცემულ ხელფასად კვალიფიკაციის საკითხებთან დაკავშირებით გადასახადის გადამხდელს მიეცა წინადადება აუდიტის დეპარტამენტს წარუდგინოს საჩივრებში მოყვანილი არგუმენტაციის დოკუმენტურად დადასტურებული მტკიცებულებები (მათ შორის დებიტორებთან გაფორმებული და სანოტარო წესით დამოწმებული შედარების აქტები). მითითებული მტკიცებულებების წარდგენის შემთხვევაში, აუდიტის დეპარტამენტს დაევალა გადასახადის გადამხდელის მონაწილეობით, შეისწავლოს/გამოიკვლიოს გადასახადის გადამხდელის მიერ წარდგენილი მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება). გაცემული დივიდენდების მოგების გადასახადით დაბეგვრის საკითხთან დაკავშირებით, აუდიტის დეპარტამენტს დაევალა, გადასახადის გადამხდელის მონაწილეობით და მისი არგუმენტების გათვალისწინებით, დამატებით შეისწავლოს/გამოიკვლიოს სადავო საკითხი, მათ შორის საქმის ირგვლივ არსებული ფაქტობრივი გარემოებები და შესწავლის შედეგების გათვალისწინებით, სათანადო საფუძვლების არსებობის შემთხვევაში, უზრუნველყოს საგადასახადო ვალდებულებების შესაბამისი კორექტირება (შემცირება). \nაუდიტის დეპარტამენტის 2.08.2023 წლის დასკვნის მიხედვით, გადასახადის გადამხდელმა წარადგინა თანამშრომლებზე მიწოდებულ უძრავ ქონებებზე გაფორმებული წინარე ნასყიდობის ხელშეკრულებები, სადაც მითითებულია, რომ ნასყიდობის საგანი მყიდველს გადაეცემა შავი კარკასის მდგომარეობაში (კონკრეტულ მდგომარეობაში, ხელშეკრულების პუნქტი 1.3). აღნიშნული პუნქტი იდენტურია საბოლოო ნასყიდობის ხელშეკრულებებში, როგორც თანამშრომლებზე, ასევე სხვა პირებზე რეალიზაციის შემთხვევაში. წარდგენილ წინარე ნასყიდობის ხელშეკრულებების 1.7 ქვეპუნქტის შესაბამისად: მხარეები იღებენ ვალდებულებას ამ ნასყიდობის საგანში იატაკის მოჭიმვა ქვიშა-ბეტონის ხსნარით, ასევე კედლების მობათქაშებას და შესასვლელი კარების ჩაყენებას მყიდველი შეასრულებს. აღნიშნული ჩანაწერი აღარ არის საბოლოო ნასყიდობის ხელშეკრულებებში. საბოლოო ნასყიდობის ხელშეკრულებებით დაფიქსირებული, თანამშრომლებზე რეალიზებული უძრავი ქონების მდგომარეობა იდენტურია იმ რეალიზებული ქონების მდგომარეობასთან მიმართებით, რომლის ფასებიც გავრცელდა (საბაზრო ფასის განსასაზღვრად იქნა გამოყენებული) შემოწმების აქტით. გადასახადის გადამხდელს არ წარუდგენია დებიტორებთან გაფორმებული და სანოტარო წესით დამოწმებული შედარების აქტები.\nსაბჭო ყურადღებას ამახვილებს იმ გარემოებაზე, რომ საგადასახადო შემოწმების შედეგების გადაანგარიშებისას მომჩივნის მიერ წარდგენილი ინფორმაციით არ დგინდება შემოწმების შედეგად დადგენილისგან განსხვავებული გარემოებები, გადასახადის გადამხდელს არ წარუდგენია დებიტორებთან გაფორმებული და სანოტარო წესით დამოწმებული შედარების აქტები და აღნიშნავს, რომ აუდიტის დეპარტამენტის 2.08.2023 წლის დასკვნით სადავო საკითხები შესწავლილია შემოსავლების სამსახურის 24.04.2023 წლის №8778 ბრძანების შესაბამისად.\nაღნიშნულიდან გამომდინარე, საბჭო მიიჩნევს, რომ არ არსებობს სადავო აქტების გაუქმების და საჩივრის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდივიდენდი\nსაქონლის მიწოდება/მომსახურების გაწევა\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n16\n\nდოკუმენტის დათვალიერება\n\ninfohub@rs.ge",
    "title": "Document b45120f3-cbda-4c7b-b9a9-0759f2ab97d7"
  }
}