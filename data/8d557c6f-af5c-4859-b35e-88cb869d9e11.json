{
  "id": "8d557c6f-af5c-4859-b35e-88cb869d9e11",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19383/2/2023\n28 ივნისი 2023\nდოკუმენტის #:\n19383/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n18 მაისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nეკონომიკური საქმიანობით მიღებული შემოსავლები, სასაქონლო-მატერიალური ფასეულობების აღრიცხვის წესი, დღგ-ით დასაბეგრი ოპერაციები, საგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№19383/2/2023\n18.05.2023 \n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: ---------- (ს/ნ ----------) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 18.05.2023 წელს განიხილა და მიიღო გადაწყვეტილება ------ 10.04.2023 წელს რეგისტრირებულ საჩივარზე (რეგისტრაციის №19383/2/2023).\n\n\nდავის საგანი:\nშემოსავლების სამსახურის 13.06.2022 წლის №14783 ბრძანების აღსრულების შედეგები.\n\n\nგასაჩივრებული გადაწყვეტილება: \n1. აუდიტის დეპარტამენტის 23.01.2023 წლის №005-1 საგადასახადო მოთხოვნა;\n2. შემოსავლების სამსახურის 22.03.2023 წლის №5596 ბრძანება.\n\n\nდარიცხული თანხა: 115 267,13 ლარი.\nმათ შორის: გადასახადი - 58 608\nდღგ - 31 082\nსაშემოსავლო გადასახადი - 27 526\nჯარიმა - 25 735,8 საურავი - 30 923,33\n\n\nფაქტების აღწერა/დარიცხვის საფუძვლები \nაუდიტის დეპარტამენტის 9.12.2021 წლის საგადასახადო შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 23.12.2021 წლის №005-276 საგადასახადო მოთხოვნა, რაც გასაჩივრდა შემოსავლების სამსახურში. \nშემოსავლების სამსახურის 13.06.2022 წლის №14783 ბრძანებით საჩივარი დაკმაყოფილდა ნაწილობრივ. გადასახადის გადამხდელს მიეცა წინადადება ამ ბრძანების ჩაბარებიდან 15 დღის ვადაში, აუდიტის დეპარტამენტს წარუდგინოს სავაჭრო ობიექტში გაჩენილ ხანძართან დაკავშირებით დოკუმენტურად დადასტურებული მტკიცებულებები. აუდიტის დეპარტამენტს დაევალა შეისწავლოს გადასახადის გადამხდელის მიერ წარმოდგენილი მტკიცებულებები და სათანადო საფუძვლების არსებობის შემთხვევაში, განახორციელოს დარიცხული თანხების კორექტირება (შემცირება). დანარჩენ ნაწილში საჩივარი არ დაკმაყოფილდა.\nშემოსავლების სამსახურის 13.06.2022 წლის №14783 ბრძანების აღსრულების შედეგად, გამოცემული აუდიტის დეპარტამენტის 18.01.2023 წლის დასკვნის საფუძველზე, შემოწმების აქტით დარიცხული თანხების კორექტირება (შემცირება) არ განხორციელებულა.\nაუდიტის დეპარტამენტის 18.01.2023 წლის დასკვნის საფუძველზე გადასახადის გადამხდელს წარედგინა ამავე დეპარტამენტის 23.01.2023 წლის №005-1 საგადასახადო მოთხოვნა, რაც გასაჩივრდა შემოსავლების სამსახურში. \nშემოსავლების სამსახურის 22.03.2023 წლის №5596 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 304-ე მუხლის 21 ნაწილზე და აღნიშნავს, რომ გადამხდელის საჩივარში გამოთქმული პრეტენზიები საფუძველს მოკლებულია, ვინაიდან გადასახადის გადამხდელის მიერ შემოწმებისთვის არ არის წარდგენილი დოკუმენტურად დადასტურებული მტკიცებულებები, ხოლო წარმოდგენილ საჩივარში სადავო გარემოებად მითითებული აქვს ისეთი ფაქტობრივი გარემოება, რაც ბრძანებით არ დაკმაყოფილდა და შესაბამისად, არ ყოფილა დავალებული შესასრულებლად აუდიტის დეპარტამენტისთვის. ამასთან, გადასახადის გადამხდელს არც დავის წარმოების ეტაპზე არ წარმოუდგენია მისი არგუმენტაციის დამადასტურებელი იმგვარი დოკუმენტაცია, რომელიც შეცვლიდა საგადასახადო შემოწმებით დადგენილ გარემოებებს. \nსაქმეზე არსებული მტკიცებულებების, აუდიტის დეპარტამენტის დასკვნის და შესაბამისად, განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოებების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარმოდგენილი საჩივრის დაკმაყოფილების საფუძველი.\n\n\nმომჩივნის არგუმენტაცია\nსაწარმო საქმიანობას ახორციელებს იჯარით აღებულ მცირე ზომის სურსათის მაღაზიაში. დამღუპველი და არასამართლიანია ასეთი დიდი ოდენობით გადასახადების დარიცხვა, ვინაიდან არ არსებობს რესურსი სასაქონლო-მატერიალური ფასეულობების სახით. შესაძლებელია, არაკვალიფიციური ბუღალტრის გამო იყო აღრიცხვიანობა დარღვეული და იყო შეცდომებიც, თუმცა გადასახადების დამალვის მცდელობა არ ყოფილა.\n2018 წელს, მართლაც, 3-5% მუშაობდა, 2019 წელს ფასნამატი დაახლოებით 5-7% ჰქონდა, თუმცა მაღაზიაში გაჩნდა ხანძარი, დაიწვა დიდი ოდენობის საქონელი, რის შესახებ წარმოდგენილია ცნობა პოლიციიდან. აუდიტორმა მოსთხოვა ხანძრის დამადასტურებელი ფოტოები, რომლებიც ინახება პოლიციის სამმართველოში, თუმცა ვერ მოხერხდა აღნიშნულის მოძიება და მოპოვება. \nწლიური საშემოსავლო დეკლარაცია ბუღალტერმა წარადგინა ზარალით (ხანძრის გამო), ხოლო 2020 წელს საწარმოს ფასნამატი შეადგენს 10%-ს. 2021 წელს პანდემიის პირობებში რადიკალურად მოიმატა სურსათის ფასებმა, ამ გარემოებამ ასევე იმოქმედა ფასნამატზეც. უსამართლოა 2021 წელს დადგენილი ფასნამატის გავრცელება 2018-2019-2020 წლებში შეძენილ სასაქონლო-მატერიალურ ფასეულობებზე. არსებობს მტკიცებულებები წინა წლებში ფასნამატის თაობაზე.\nმომჩივანი არ ეთანხმება არაპირდაპირი მეთოდით გაანგარიშებულ ფასნამატს, ვინაიდან საწარმოში ჰქონდა პერიოდების მიხედვით საკონტროლო შესყიდვები, სადაც გაცილებით დაბალი ფასნამატი ფიქსირდება წლების მიხედვით ვიდრე შემოწმებამ გაავრცელა იმ კონკრეტული წლის შეძენებზე, კერძოდ:\n2018 წელს 2-ჯერ განხორციელებული საკონტროლო შესყიდვა ოქმი №533534, რომლის მიხედვითაც შესყიდულ პროდუქციაზე ფიქსირდება ფასნამატი 3,2% და საკონტროლო შესყიდვა ოქმი №559907, რომლის მიხედვითაც შესყიდულ პროდუქციაზე ფიქსირდება 8,1%.\n2019 წელს არის ერთხელ განხორციელებული საკონტროლო შესყიდვა ოქმი №622503, რომლის მიხედვითაცა შესყიდულ პროდუქციაზე ფიქსირდება ფასნამატი 8,1%.\n2020 წელს არის ერთხელ განხორციელებული საკონტროლო შესყიდვა ოქმი №709680, რომლის მიხედვითაც შესყიდულ პროდუქციაზე ფიქსირდება საშუალოდ 10-15%.\n2021 წელს არის ორჯერ განხორციელებული საკონტროლო შესყიდვა ოქმი №737244 და ოქმი №737120 სულ შესყიდულია 7 სახეობის პროდუქტი.\nუცნობია რითი იხელმძღვანელა შემოსავლების სამსახურმა და რის მიხედვით დაყო 21 სახეობის ჯგუფად საწარმოს მიერ შესყიდული პროდუქცია და როგორ გაავრცელა ამ პროდუქციაზე ფასნამატი ჯგუფების მიხედვით.\nგათვალისწინებულ უნდა იქნას წარმოდგენილი მტკიცებულებები და არგუმენტები და უნდა შემცირდეს დარიცხული გადასახადები. ასევე გათვალისწინებულ უნდა იქნას საწარმოს ეკონომიკური მდგომარეობა, მისი და მისი ბუღალტრის არაკვალიფიციურობა, დაშვებული შეცდომები და უნდა გათავისუფლდეს 269-ე მუხლის მე-7 ნაწილის თანახმად ჯარიმისგან (25 735 ლარი).\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 161-ე მუხლის პირველი ნაწილის „ა“ ქვეპუნქტის 1.01.2021 წლამდე მოქმედი რედაქციით, დღგ-ით დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა.\nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის შესაბამისად, დღგ-ით დასაბეგრი ოპერაციებია დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nსაგადასახადო კოდექსის 102-ე მუხლის პირველი ნაწილის „ა“ ქვეპუნქტის თანახმად, ეკონომიკური საქმიანობით მიღებულ შემოსავლებს განეკუთვნება საქონლის/მომსახურების მიწოდებით მიღებული შემოსავლები.\nსაგადასახადო კოდექსის 145-ე მუხლის 61 ნაწილის თანახმად, გადასახადის გადამხდელი უფლებამოსილია ამ მუხლის მე-6 ნაწილში აღნიშნული პირობების გაუთვალისწინებლად ჩამოწეროს დაუძლეველი ძალის (მიწისძვრა, წყალდიდობა, მეწყერი, ზვავი, ხანძარი, ავარია ან სხვა საგანგებო ან განსაკუთრებული გარემოება, რომლის შედეგადაც გადასახადის გადამხდელისაგან დამოუკიდებელი მიზეზით განადგურდა/დაიკარგა სასაქონლო-მატერიალური ფასეულობები) ზემოქმედების შედეგად განადგურებული/დაკარგული სასაქონლო-მატერიალური ფასეულობები. \nშემოსავლების სამსახურის 13.06.2022 წლის №14783 ბრძანებით გადასახადის გადამხდელს მიეცა წინადადება ამ ბრძანების ჩაბარებიდან 15 დღის ვადაში, აუდიტის დეპარტამენტს წარუდგინოს სავაჭრო ობიექტში გაჩენილ ხანძართან დაკავშირებით დოკუმენტურად დადასტურებული მტკიცებულებები. აუდიტის დეპარტამენტს დაევალა შეისწავლოს გადასახადის გადამხდელის მიერ წარმოდგენილი მტკიცებულებები და სათანადო საფუძვლების არსებობის შემთხვევაში, განახორციელოს დარიცხული თანხების კორექტირება (შემცირება).\nაუდიტის დეპარტამენტის 18.01.2023 წლის დასკვნის მიხედვით, შემოსავლების სამსახურის 13.06.2022 წლის ბრძანების აღსრულების მიზნით, სადავო საკითხთან დაკავშირებით გადამხდელს დოკუმენტაცია არ წარმოუდგენია. შესაბამისად, საგადასახადო შემოწმების აქტით დარიცხული თანხების კორექტირება (შემცირება) არ განხორციელებულა.\nმომჩივანი მიუთითებს, რომ მის მაღაზიაში გაჩნდა ხანძარი, დაეწვა დიდი ოდენობის საქონელი (იზარალა) ამის შესახებ წარმოდგენილი აქვს ცნობა პოლიციიდან. აუდიტორმა მოსთხოვა ხანძრის დამადასტურებელი ფოტოები, რომლებიც ინახება პოლიციის სამმართველოში, თუმცა ვერ შეძლო აღნიშნულის მოძიება და მოპოვება.\nსაბჭო ყურადღებას ამახვილებს საქმის გარემოებებზე, მხარეთა არგუმენტაციაზე და ვინაიდან მომჩივნის მიერ არ არის წარდგენილი საჩივარში მითითებული არგუმენტაციის დოკუმენტურად დადასტურებული მტკიცებულებები, მიიჩნევს, რომ აუდიტის დეპარტამენტის 18.01.2023 წლის დასკვნა გამოცემულია შემოსავლების სამსახურის 13.06.2022 წლის №14783 ბრძანების შესაბამისად.\nმომჩივნის სხვა არგუმენტებთან და საგადასახადო კოდექსის 269-ე მუხლის მე-7 ნაწილის საფუძველზე სანქციისაგან გათავისუფლებასთან დაკავშირებით, საბჭო მიუთითებს, რომ საბჭო ვერ იმსჯელებს აღნიშნულ საკითხებზე, ვინაიდან განსახილველ შემთხვევაში სადავოა (გასაჩივრებულია) შემოსავლების სამსახურის 13.06.2022 წლის №14783 ბრძანების აღსრულების საკითხი - რამდენად სწორად და სრულად აღსრულდა აღნიშნული გადაწყვეტილება აუდიტის დეპარტამენტის მიერ. შესაბამისად, საბჭო ვერ გასცდება აღნიშნულ ფარგლებს.\nაღნიშნულიდან გამომდინარე, ვინაიდან მომჩივნის მიერ დავის ამ ეტაპზეც არ არის წარმოდგენილი გაანგარიშებები/მტკიცებულებები, რომლითაც დადგინდება შემოწმების შედეგად დადგენილისგან განსხვავებული გარემოებები, საბჭოს მიაჩნია, რომ არ არსებობს მომჩივნის საგადასახადო ვალდებულებების კორექტირების და საჩივრის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n52\n\nდოკუმენტის დათვალიერება\n\ninfohub@rs.ge",
    "title": "Document 8d557c6f-af5c-4859-b35e-88cb869d9e11"
  }
}