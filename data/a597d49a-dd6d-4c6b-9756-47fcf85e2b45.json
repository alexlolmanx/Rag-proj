{
  "id": "a597d49a-dd6d-4c6b-9756-47fcf85e2b45",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20755/2/2023\n27 ნოემბერი 2023\nდოკუმენტის #:\n20755/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n22 ნოემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაჩივრის განხილვა, დავის განმხილველი ორგანოს გადაწყვეტილება\nჩამოტვირთვა\nგაზიარება\n№20755/2/2023 \n22 .11. 2023\n\n\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: ი/მ -----------ი (ს/ნ --------------) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 17.11.2023 წელს განიხილა და მიიღო გადაწყვეტილება ი/მ -------- ----ის 5.09.2023 წელს რეგისტრირებულ საჩივარზე (რეგისტრაციის №20755/2/2023).\n\n\nდავის საგანი: \nშემოსავლების სამსახურის 23.06.2021 წლის №20322 ბრძანების აღსრულების შედეგები. გასაჩივრებული გადაწყვეტილება:\n1. აუდიტის დეპარტამენტის 2023 წლის 13 აპრილის №006-145 საგადასახადო მოთხოვნა;\n2. შემოსავლების სამსახურის 2023 წლის 14 ივნისის №13348 ბრძანება.\n\n\nდარიცხული თანხა: 289 312 ლარი. \nმათ შორის:\nგადასახადი - 130 453\nდღგ - 61 793\nსაშემოსავლო გადასახადი - 68 660\nჯარიმა - 65 226\nსაურავი - 93 633\n\n\nფაქტების აღწერა \nაუდიტის დეპარტამენტის 2020 წლის 18 ნოემბრის №34251 ბრძანების საფუძველზე ჩატარდა მომჩივნის საქმიანობის კამერალური თემატური საგადასახადო შემოწმება. შემოწმების შედეგები აისახა 2020 წლის 30 ნოემბრის საგადასახადო შემოწმების აქტში, რომლის საფუძველზე გამოიცა აუდიტის დეპარტამენტის 2020 წლის 8 დეკემბრის №36501 ბრძანება და №006-702 საგადასახადო მოთხოვნა.\nაღნიშნული საგადასახადო მოთხოვნა 2021 წლის 18 თებერვალს გასაჩივრდა შემოსავლების სამსახურში, რომელმაც 23.06.2021 წლის №20322 ბრძანებით ნაწილობრივ დააკმაყოფილა საჩივარი. გადასახადის გადამხდელს მიეცა წინადადება, აუდიტის დეპარტამენტს წარუდგინოს საჩივარში მოყვანილი არგუმენტაციის დამადასტურებელი დოკუმენტური მტკიცებულებები, მათ შორის, ინფორმაცია 2017 წლის საწყისი და საბოლოო მარაგების და შეძენილი სასაქონლო-მატერიალური ფასეულობების შესახებ. ამასთან, დაევალა აუდიტის დეპარტამენტს, გადასახადის გადამხდელის მიერ მტკიცებულებების წარდგენის შემთხვევაში, საგადასახადო ვალდებულებების დაზუსტების მიზნით, შეისწავლოს სადავო საკითხი და სათანადო საფუძვლების არსებობის შემთხვევაში, უზრუნველყოს საგადასახადო შემოწმების საფუძველზე დარიცხული თანხების შესაბამისი კორექტირება (შემცირება). დანარჩენ ნაწილში საჩივარი არ დაკმაყოფილდა.\nშემოსავლების სამსახურის 2021 წლის 23 ივნისის №20322 ბრძანება 9.07.2021 წელს გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში, რომელმაც 15.10.2021 წლის №13951/2/2021 გადაწყვეტილებით არ დააკმაყოფილა საჩივარი.\nშემოსავლების სამსახურის 23.06.2021 წლის №20322 ბრძანების აღსრულების შედეგად, გამოიცა აუდიტის დეპარტამენტის 23.03.2023 წლის დასკვნა, 12.04.2023 წლის №8144 ბრძანება და 13.04.2023 წლის №006-145 საგადასახადო მოთხოვნა, რომელთა შესაბამისად მომჩივანს არ შეუმცირდა დარიცხული თანხა.\nკორექტირებული საგადასახადო მოთხოვნა 2023 წლის 16 აპრილს გასაჩივრდა შემოსავლების სამსახურში, რომელმაც 2023 წლის 14 ივნისის №13348 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე, 304-ე მუხლებზე და სადავო საკითხთან დაკავშირებით აღნიშნავს, რომ გადასახადის გადამხდელის პრეტენზიები საფუძველს მოკლებულია, ვინაიდან მომჩივანს დაევალა საჩივარში მოყვანილი არგუმენტაციის დამადასტურებელი დოკუმენტური მტკიცებულებების, მათ შორის, 2017 წლის საწყისი და საბოლოო მარაგების და შეძენილი სასაქონლო-მატერიალური ფასეულობების შესახებ ინფორმაციის წარდგენა, რაც გადასახადის გადამხდელის მხრიდან არ განხორციელებულა. შესაბამისად, საგადასახადო შემოწმებით განსაზღვრული საგადასახადო ვალდებულებები არ დაექვემდებარა შემცირებას.\nსაქმეში არსებული მტკიცებულებების, აუდიტის დეპარტამენტის დასკვნისა და შესაბამისად განხორციელებული გადაანგარიშების შედეგებზე დაყრდნობით, შემოსავლების სამსახურმა მიიჩნია, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარდგენილი საჩივრის დაკმაყოფილების სამართლებრივი საფუძველი.\n\n\nმომჩივნის არგუმენტაცია \nარ ეთანხმება საგადასახადო შემოწმების შედეგებს და გამოცემულ საგადასახადო მოთხოვნას შემდეგ გარემოებათა გამო: უპირველეს ყოვლისა აღსანიშნავია, რომ შემოწმებით არ იქნა გათვალისწინებული მომჩივნის მიერ წარდგენილი 2015 და 2016 წლის დაზუსტებული დეკლარაციები, რომლებიც ასახულია ბარათზე და რომლითაც დაფიქსირებული აქვს 2015 წლის საბოლოო ნაშთი 85 663 ლარის ოდენობით და შესაბამისად 2016 წლის საწყისი ნაშთი იგივე თანხის ოდენობით. აღნიშნული ნაშთები შემოწმების მიერ არ იქნა შეცვლილი და ვერც იქნებოდა შეცვლილი, ვინაიდან 2015 წლის დეკლარაციას საგადასახადო ორგანო ვეღარც შეამოწმებდა და შესაბამისად ვერც მასში დაფიქსირებულ ნაშთს შეცვლიდა. შესაბამისად, შემოწმებას უნდა ეხელმძღვანელა 2015 და 2016 წლის დაზუსტებულ დეკლარაციებში დაფიქსირებული მონაცემებით და არა 2015 წლის პირველადი დეკლარაციით, რომელიც დაზუსტებულია და გატარებულია ბარათზე. შესაბამისად, 2015 წლის დაზუსტებული დეკლარაციებში დაფიქსირებული მონაცემები, ინვენტარიზაციის გათვალისწინების შემთხვევაში, გამორიცხვას სადავო დარიცხვას. გარდა ამისა, შემოწმებით ერთობლივ შემოსავალში არის პირდაპირ აყვანილი დანაკლისი თანხა და მასზე არის პირდაპირ დარიცხული 20%, რაც არასწორია, ვინაიდან აღნიშნულ ე.წ. შემოსავალს აქვს ხარჯი და შემოწმებით საშემოსავლო გადასახადი უნდა ყოფილიყო დარიცხული მხოლოდ ნამეტ თანხაზე. და ბოლოს, მომჩივნის პოზიციის მართებულობა დასტურდება იმითაც, რომ 2015 და 2016 წლის საშემოსავლო გადასახადები გაანგარიშებულია სწორედ 2015 და 2016 წლის დაზუსტებული დეკლარაციებით, რაც გამორიცხავს სადავო დარიცხვას.\nგადასახადის გადამხდელი ითხოვს გაუქმდეს შემოსავლების სამსახურის 14.06.2023 წლის №13348 ბრძანება.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nშემოსავლების სამსახურის 23.06.2021 წლის №20322 ბრძანებით:\n- გადასახადის გადამხდელს მიეცა წინადადება, აუდიტის დეპარტამენტს წარუდგინოს საჩივარში მოყვანილი არგუმენტაციის დამადასტურებელი დოკუმენტური მტკიცებულებები, მათ შორის, ინფორმაცია 2017 წლის საწყისი და საბოლოო მარაგების და შეძენილი სასაქონლო-მატერიალური ფასეულობების შესახებ;\n- დაევალა აუდიტის დეპარტამენტს, გადასახადის გადამხდელის მიერ მტკიცებულებების წარდგენის შემთხვევაში, საგადასახადო ვალდებულებების დაზუსტების მიზნით, შეისწავლოს სადავო საკითხი და სათანადო საფუძვლების არსებობის შემთხვევაში, უზრუნველყოს საგადასახადო შემოწმების საფუძველზე დარიცხული თანხების შესაბამისი კორექტირება (შემცირება).\nაუდიტის დეპარტამენტის დასკვნით დგინდება, რომ შემოსავლების სამსახურის 2021 წლის 23 ივნისის №20322 ბრძანების აღსრულების მიზნით, გადასახადის გადამხდელს საჩივარში მოყვანილი არგუმენტაციის დოკუმენტურად დადასტურებული მტკიცებულებები საგადასახადო ორგანოსთვის არ წარუდგენია. შესაბამისად, შემოწმების შედეგად დარიცხული თანხები არ დაექვემდებარა კორექტირებას. მომჩივანი არ ეთანხმება საგადასახადო შემოწმების შედეგებს და არ წარმოადგენს არგუმენტაციას შემოსავლების სამსახურის გადაწყვეტილების აღსრულების თაობაზე. \nზემოაღნიშნული ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\n\n\nჩამოტვირთვა\nგაზიარება\nუკუკავშირი\nაგრეთვე ეძებენ\nდოკუმენტის სტატისტიკა\n\n13\n\nდოკუმენტის დათვალიერება\n\ninfohub@rs.ge",
    "title": "Document a597d49a-dd6d-4c6b-9756-47fcf85e2b45"
  }
}