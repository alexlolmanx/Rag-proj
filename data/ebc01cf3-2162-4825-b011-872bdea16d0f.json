{
  "id": "ebc01cf3-2162-4825-b011-872bdea16d0f",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18771/2/2023\n27 მარტი 2023\nდოკუმენტის #:\n18771/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n02 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ით დასაბეგრი პირი, დღგ-ისათვის გათვალისწინებული მოთხოვნების დარღვევა\nჩამოტვირთვა\nგაზიარება\n№18771/2/2023\n2.03.2023\n\n\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი::  „----------“ (ს/ნ ------------) \nმოპასუხე:  აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,  2.03.2023 წელს განიხილა და მიიღო გადაწყვეტილება -------------ის 2.02.2023 წელს რეგისტრირებულ საჩივარზე (რეგისტრაციის №18771/2/2023).\n\n\n\n\nდავის საგანი: \nკომერციული ფართის რეალიზაციის შედეგად დარიცხული დღგ.\n\n\nგასაჩივრებული გადაწყვეტილება: \n1. აუდიტის დეპარტამენტის 30.06.2022 წლის საგადასახადო შემოწმების აქტი;\n2. აუდიტის დეპარტამენტის 13.07.2022 წლის №18403 ბრძანება;\n3. აუდიტის დეპარტამენტის 13.07.2022 წლის №070-11 საგადასახადო მოთხოვნა;\n4. შემოსავლების სამსახურის 30.11.2022 წლის №29843 ბრძანება.\n\n\nდარიცხული თანხა: 48 431 ლარი.\nმათ შორის:\nდღგ - 32 186\nჯარიმა - 8 941\nსაურავი - 7 304\n\n\nფაქტების აღწერა/დარიცხვის საფუძვლები \nუძრავი ქონების რეალიზაციის შედეგად წარმოშობილი საგადასახადო ვალდებულებების შესრულების სისწორის დადგენის მიზნით აუდიტის დეპარტამენტის მიერ ჩატარდა გადასახადის გადამხდელის საქმიანობის 1.01.2019 წლიდან 1.05.2022 წლამდე პერიოდის კამერალური საგადასახადო შემოწმება. საგადასახადო შემოწმების შედეგები აისახა 30.06.2022 წლის საგადასახადო შემოწმების აქტში, საიდანაც ირკვევა, რომ:\nსაჯარო რეესტრის ეროვნული სააგენტოს მონაცემების შესწავლით გადასახადის გადამხდელს 30.03.2021 წელს უფიქსირდება უძრავი ქონების, კერძოდ, კომერციული ფართის (ს/კ -------------) რეალიზაცია 211 000 ლარად. საგადასახადო კოდექსის 159-ე და 165-ე მუხლების მიხედვით, ვინაიდან გადასახადის გადამხდელის შემოსავლები აჭარბებს 100 000 ლარს, პირს წარმოეშვა დღგ-ის გადამხდელად რეგისტრაციის ვალდებულება. შესაბამისად, კომერციული ფართის რეალიზაცია დაექვემდებარა დღგ-ით დაბეგვრას. შედეგად, მომჩივანს დაერიცხა დღგ და დაეკისრა ჯარიმა საგადასახადო კოდექსის 282-ე მუხლის პირველი ნაწილის შესაბამისად.\nშემოწმების აქტის საფუძველზე გამოიცა 13.07.2022 წლის №18403 ბრძანება და ამავე თარიღის №070-11 საგადასახადო მოთხოვნა. აღნიშნული აქტები 12.08.2022 წელს გასაჩივრდა შემოსავლების სამსახურში, რომლის 30.11.2022 წლის №29843 ბრძანებით საჩივარი დაკმაყოფილდა ნაწილობრივ, სადავო საკითხთან დაკავშირებით:\nა) გადასახადის გადამხდელს მიეცა წინადადება ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს ფართის საცხოვრებელი დანიშნულებით გამოყენების დოკუმენტურად დადასტურებული მტკიცებულებები, კერძოდ, აღსრულების ეროვნული ბიუროს მიერ შედგენილი ოქმი ფაქტების კონსტატაციის შესახებ;\nბ) ბრძანებით განსაზღვრულ ვადაში მტკიცებულებების წარმოდგენის შემთხვევაში, აუდიტის დეპარტამენტს დაევალა შეისწავლოს გადასახადის გადამხდელის მიერ წარდგენილი მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\nდანარჩენ ნაწილში საჩივარი არ დაკმაყოფილდა. შემოსავლების სამსახურის 30.11.2022 წლის №29843 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nგადასახადის გადამხდელი განმარტავს, რომ საჯარო რეესტრში ფართი რეგისტრირებულია როგორც მშენებარე კომერციული ფართი, თუმცა განკუთვნილია საცხოვრებელი მიზნებისთვის, ხოლო კომუნალური გადასახადი მოდის საყოფაცხოვრებო ტარიფით. მიუთითებს, რომ მშენებარე სტატუსის მოხსნისთანავე, ფართი დარეგისტრირდებოდა როგორც საცხოვრებელი ბინა. \nსამართლებრივი ნორმების, საქმეში არსებული მასალებისა და გადასახადის გადამხდელის არგუმენტაციის გათვალისწინებით, შემოსავლების სამსახურს მიაჩნია, რომ სადავო საკითხთან დაკავშირებით, გადასახადის გადამხდელს უნდა მიეცეს წინადადება ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს ფართის საცხოვრებელი დანიშნულებით გამოყენების დოკუმენტურად დადასტურებული მტკიცებულებები, კერძოდ, აღსრულების ეროვნული ბიუროს მიერ შედგენილი ოქმი ფაქტების კონსტატაციის შესახებ. განსაზღვრულ ვადაში მტკიცებულებების წარდგენის შემთხვევაში, აუდიტის დეპარტამენტს დაევალა შეისწავლოს გადასახადის გადამხდელის მიერ წარდგენილი მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება). \n\n\nმომჩივნის არგუმენტაცია\nსადავო ფართი საჯარო რეესტრში რეგისტრირებულია როგორც მშენებარე კომერციული ფართი. მაგრამ ფართი განკუთვნილია, როგორც საცხოვრებელ ფართი. როგორც კი მშენებარე სტატუსი მოეხსნებოდა ამ ფართს სტატუსი შეეცვლებოდა როგორც საცხოვრებელი ბინა. აღნიშნულს მოწმობს ის ფაქტი რომ ბინაში კომუნალურების გადასახადი მოდის როგორც საყოფაცხოვრებო და არა კომერციული.\nზემოაღნიშნულიდან გამომდინარე რეალურად აღნიშნული ფართი არის საცხოვრებელი ბინა და არა კომერციული ფართი. თუ მაინც და მაინც საუბარია რომ აღნიშნული ფართი დღგ-ით დასაბეგრი ოპერაციაა, მაშინ მყიდველს უნდა მიეცეს უფლება მისი შეძენის შედეგად მიიღოს დღგ-ის ჩათვლა. მშენებარე კომპანიამ გამოწერა დღგ-ის ანგარიშ-ფაქტურა.\nადმინისტრაციულმა ორგანომ არ გამოიკვლია საქმისათვის არსებითი მნიშვნელობის მქონე ყველა გარემოება და მეტიც მან თავისი გადაწყვეტილება დააფუძნა იმ მტკიცებულებებზე, რომლებიც სათანადოდ არ იქნა გამოკვლეული და შესწავლილი ადმინისტრაციული წარმოების დროს. სწორედ ამიტომ საგადასახადო ორგანოს მიერ სადაო ადმინისტრაციული აქტების გამოცემისას უხეშადაა დარღვეული საქართველოს საგადასახადო კოდექსის ნორმები (საგადასახადო ორგანოებისა და გადასახადის გადამხდელის უფლება-ვალდებულებების ნაწილში), ასევე საქართველოს ზოგადი ადმინისტრაციული კოდექსის 53-ე მუხლის მე-5 ნაწილი და ამავე კოდექსის 96-ე მუხლი, რაც თავის მხრივ საქართველოს ზოგადი ადმინისტრაციული კოდექსის 601 მუხლის შესაბამისად სადაო (გასაჩივრებული) ადმინისტრაციული აქტების ბათილობის საფუძველია. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 158-ე მუხლის მე-3 ნაწილის თანახმად, ერთჯერადი/არარეგულარული ხასიათის მიუხედავად, ნებისმიერ შემთხვევაში, ეკონომიკურ საქმიანობად განიხილება არასაცხოვრებელი დანიშნულების შენობის/ნაგებობის მიწოდება.\nამავე კოდექსის 165-ე მუხლის პირველი და მე-2 ნაწილების მიხედვით:\n1. დასაბეგრი პირი, თუ ამ კოდექსით სხვა რამ არ არის გათვალისწინებული, ვალდებულია მის მიერ ნებისმიერი უწყვეტი 12 კალენდარული თვის განმავლობაში განხორციელებული დღგ-ით დასაბეგრი საქონლის მიწოდების/მომსახურების გაწევის ოპერაციების ჯამური თანხის 100 000 ლარისთვის გადაჭარბების დღიდან, არაუგვიანეს 2 სამუშაო დღეში დღგ-ის გადამხდელად რეგისტრაციის მიზნით, მიმართოს საგადასახადო ორგანოს.\n2. დასაბეგრ პირს დღგ-ის გამოანგარიშების და გადახდის ვალდებულება წარმოეშობა ამ მუხლის პირველი ნაწილით გათვალისწინებული დასაბეგრი ოპერაციის განხორციელების მომენტიდან (ამ ოპერაციის ჩათვლით), რომლის მიხედვითაც დასაბეგრი ოპერაციების ჯამურმა თანხამ 100 000 ლარს გადააჭარბა.\nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის შესაბამისად, დღგ-ით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nამავე კოდექსის 163-ე მუხლის პირველი, მე-2 ნაწილების და მე-6 ნაწილის „ბ“ ქვეპუნქტის მიხედვით:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\n6. თუ არ დადგა ამ მუხლის მე-2 ნაწილით გათვალისწინებული პირობა, დღგ-ით დაბეგვრა ხორციელდება, გარდა ამ კოდექსის 160-ე მუხლის მე-5 ნაწილით გათვალისწინებული შემთხვევისა, უძრავი ნივთის მიწოდებისას, საკუთრების უფლების რეგისტრაციისთვის მარეგისტრირებელ ორგანოში წარსადგენი საკუთრების უფლების დამადასტურებელი დოკუმენტის შედგენის მომენტში, ხოლო, თუ საკუთრების უფლების რეგისტრაცია (გადაცემა) დამოკიდებულია ამ დოკუმენტის მხარის (მხარეების) მიერ გარკვეული ვალდებულების შესრულებაზე ან/და პირობის დადგომაზე − ასეთი ვალდებულების შესრულების/პირობის დადგომის მომენტში.\nამავე კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nმომჩივანი განმარტავს, რომ სადავო ფართი საჯარო რეესტრში რეგისტრირებულია როგორც მშენებარე კომერციული ფართი. მაგრამ ფართი განკუთვნილია, როგორც საცხოვრებელ ფართი. როგორც კი მშენებარე სტატუსი მოეხსნებოდა ამ ფართს სტატუსი შეეცვლებოდა როგორც საცხოვრებელი ბინა. აღნიშნულს მოწმობს ის ფაქტი რომ ბინაში კომუნალურების გადასახადი მოდის როგორც საყოფაცხოვრებო და არა კომერციული. თუ მაინც და მაინც საუბარია რომ აღნიშნული ფართი დღგ-ით დასაბეგრი ოპერაციაა, მაშინ მყიდველს უნდა მიეცეს უფლება მისი შეძენის შედეგად მიიღოს დღგ-ს ჩათვლა. მშენებარე კომპანიამ გამოწერა დღგ-ის ანგარიშ-ფაქტურა.\nშემოსავლების სამსახურის 30.11.2022 წლის №29843 ბრძანებით გადასახადის გადამხდელს მიეცა წინადადება აუდიტის დეპარტამენტს წარუდგინოს ფართის საცხოვრებელი დანიშნულებით გამოყენების დოკუმენტურად დადასტურებული მტკიცებულებები, კერძოდ, აღსრულების ეროვნული ბიუროს მიერ შედგენილი ოქმი ფაქტების კონსტატაციის შესახებ. მტკიცებულებების წარდგენის შემთხვევაში, აუდიტის დეპარტამენტს დაევალა შეისწავლოს გადასახადის გადამხდელის მიერ წარდგენილი მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\nაუდიტის დეპარტამენტის წარმომადგენელმა საბჭოს სხდომაზე განმარტა რომ შემოსავლების სამსახურის 30.11.2022 წლის №29843 ბრძანების შესაბამისად მომჩივნის მიერ წარდგენილი შესაბამისი მტკიცებულებებით შემოწმების აქტით დარიცხული თანხა სრულად შემცირდა, რაზეც შედგენილია შესაბამისი დასკვნა და რომლის საფუძველზეც გამოცემული და მომჩივანთან გაგზავნილია აუდიტის დეპარტამენტის ბრძანება და საგადასახადო მოთხოვნა.\nაღნიშნულიდან გამომდინარე, საბჭოს მიაჩნია, რომ შემოსავლების სამსახურის სადავო ბრძანება მართებულია, არ არსებობს მომჩივნის არგუმენტის გათვალისწინების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \n\n\nჩამოტვირთვა\nგაზიარება\nთეგები:\nსავალდებულო რეგისტრაცია\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n31\n\nდოკუმენტის დათვალიერება\n\ninfohub@rs.ge",
    "title": "Document ebc01cf3-2162-4825-b011-872bdea16d0f"
  }
}