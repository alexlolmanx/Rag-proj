{
  "id": "0e9e2948-ef48-46e0-a77d-0b511ea88a41",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19212/2/2023\n24 მაისი 2023\nდოკუმენტის #:\n19212/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n26 აპრილი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ერთობლივი შემოსავალი, ეკონომიკური საქმიანობით მიღებული შემოსავლები, დღგ-ით დასაბეგრი ოპერაციები, საქონლის მიწოდება, დასაბეგრი თანხა საქონლის მიწოდებისას/მომსახურების გაწევისას, დეკლარირების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№19212/2/2023\n26.04.2023\n\n\n\n\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 26.04.2023 წელს განიხილა და მიიღო გადაწყვეტილება „----------“ 24.03.2023 წელს რეგისტრირებულ საჩივარზე (რეგისტრაციის №19212/2/2023).\n\n\nდავის საგანი:\n1. საგადასახადო ვალდებულების გაანგარიშება არაპირდაპირი მეთოდით;\n2. დაკისრებული სანქციებისგან გათავისუფლება.\n\n\nგასაჩივრებული გადაწყვეტილება:\n1. აუდიტის დეპარტამენტის 25.08.2022 წლის №041-32 საგადასახადო მოთხოვნა;\n2. შემოსავლების სამსახურის წლის 7.03.2023 წლის №4395 ბრძანება.\n\n\nდარიცხული თანხა: 637 725 ლარი.\nმათ შორის:\nგადასახადი - 358 999. 5\nდღგ - 179 369\nსაშემოსავლო გადასახადი - 179 630.5\nჯარიმა - 176 221\nსაურავი - 102 504.5\n\n\nპროცედურული გარემოებები\nგადამხდელის საქმიანობაა ჭურჭლითა და წვრილი, საოჯახო ელექტროტექნიკით ვაჭრობა ---------- ტერიტორიაზე. მეწარმეს საქონელი შემოაქვს ----------დან. ასევე, უფიქსირდება მცირე რაოდენობით ადგილობრივი შეძენები.\nაუდიტის დეპარტამენტის 9.03.2022 წლის №5797 და 11.08.2022 წლის №21368 ბრძანებების საფუძველზე განხორციელდა მომჩივნის საქმიანობის 1.01.2019-9.03.2022 წლების კამერალური საგადასახადო შემოწმება. შემოწმების შედეგები აისახა 19.08.2022 წლის საგადასახადო შემოწმების აქტში, რომლის საფუძველზე გამოიცა აუდიტის დეპარტამენტის 25.08.2022 წლის №22218 ბრძანება და ამავე თარიღის №041-32 საგადასახადო მოთხოვნა.\nმომჩივანმა აღნიშნული აქტები გაასაჩივრა შემოსავლების სამსახურში, რომლის 7.03.2023 წლის №4395 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები:\n1. საგადასახადო ვალდებულების გაანგარიშება არაპირდაპირი მეთოდით\nფაქტების აღწერა\nშემოწმების აქტში მითითებულია, რომ გადასახადის გადამხდელი არ აწარმოებდა ბუღალტრულ აღრიცხვას. შემოწმების პროცესში წარდგენილი არ ყოფილა ეკონომიკურ საქმიანობასთან დაკავშირებული დოკუმენტაცია, გარდა საბაჟო დოკუმენტაციისა. მეწარმის მიერ წარდგენილი წლიური საშემოსავლო გადასახადის დეკლარაციების მიხედვით საშუალო ფასნამატი დეკლარირებულია 35% - 40%. \nსაგადასახადო კოდექსის 73-ე მუხლის გათვალისწინებით, შესამოწმებელ პერიოდში გადასახადის გადამხდელის შემოსავალი (დღგ-ის ბრუნვა და მეწარმის ერთობლივი შემოსავალი) განისაზღვრა არაპირდაპირი მეთოდით. შემოწმებით, შეძენილი და რეალიზებული საქონელი, ასევე მათი საწყისი და საბოლოო ნაშთები დაიყო ერთგვაროვანი საქონლის ჯგუფებად - გამოიყო 2 ჯგუფი ჭურჭლის და წვრილი ელექტროტექნიკის, საქონლის შეძენის წილობრივი მონაცემების მიხედვით. პროპორციით დაიყო ასევე საბოლოო ნაშთი, კერძოდ ჭურჭლის წილი 89%-ია, ხოლო წვრილი ელექტროტექნიკის -11%. თითოეულ სასაქონლო ჯგუფზე დადგინდა შესაბამისი ფასნამატი.\nსაგადასახადო მონიტორინგის დეპარტამენტის 9.03.2022 წლის №5775 ბრძანებით, მეწარმესთან ჩატარდა სასაქონლო-მატერიალური ფასეულობების ინვენტარიზაცია და საქონლის ნაშთმა საბაზრო ღირებულებით შეადგინა 1 864 010 ლარი. ვინაიდან, ინვენტარიზაციის მასალებში დაფიქსირებული იყო საქონლის საბაზრო ღირებულება, ფასნამატების დადგენის მიზნით საგადასახადო კოდექსის 70-ე მუხლის საფუძველზე, მეწარმეს დაევალა ინვენტარიზაციით განსაზღვრულ სასაქონლომატერიალური ფასეულობების ნაშთზე თვითღირებულების და შეძენის შესაბამისი დოკუმენტის მითითება.\nგადამხდელს უფიქსირდება დოკუმენტური რეალიზაციაც, თუმცა შემოწმების ფარგლებში შეუძლებელი იყო რეალიზებული და შეძენილი საქონლის სახეობების ერთმანეთთან დაკავშირება. შემოსავლების დაანგარიშებისთვის გამოყენებულია ინვენტარიზაციის მონაცემებით დაფიქსირებული ფასნამატი, რაც არსებითად არ განსხვავდება გადამხდელის მიერ დეკლარირებულისგან. \nკერძოდ, ჭურჭლის ჯგუფის ფასნამატმა შეადგინა 40% და ელექტროტექნიკის 59%. ასევე, შემოწმების მიერ დაკორექტირდა საანგარიშო პერიოდში შეძენილი საქონლის ღირებულებაც, რამაც გამოიწვია რეალიზებული საქონლის თვითღირებულების ზრდა. შესაბამისად, შემოსავლის ზრდა. ზემოაღნიშნული მეთოდით დათვლილი ერთობლივი შემოსავალი და დღგ-ით დასაბეგრი ბრუნვა მეტია გადამხდელის მიერ დეკლარირებულზე. საქართველოს საგადასახადო კოდექსის მე-100 და 161-ე (2021 წლიდან მოქმედი 159-ე და 164-ე) მუხლების საფუძველზე, მომჩივანს დაერიცხა საშემოსავლო გადასახადი, დღგ და ასევე დაეკისრა ჯარიმა საქართველოს საგადასახადო კოდექსის 275-ე მუხლის შესაბამისად.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საქართველოს საგადასახადო კოდექსის 136-ე მუხლის პირველი და მე-3 ნაწილებით, 49-ე მუხლის პირველი ნაწილის „ე“ ქვეპუნქტით, 73-ე მუხლის მე-5 ნაწილის „ა“ და „ბ“ ქვეპუნქტებით, 61-ე მუხლის მე-3 ნაწილით, მე-100 მუხლის პირველი ნაწილით, 102-ე მუხლის პირველი ნაწილის „ა“ ქვეპუნქტით, 161-ე მუხლის პირველი ნაწილის „ა“ ქვეპუნქტით, 171-ე მუხლის პირველი ნაწილით, 159-ე მუხლის პირველი ნაწილის „ა“ და „ბ“ ქვეპუნქტებით, 168-ე მუხლის პირველი ნაწილით, 43-ე მუხლის მე-4 ნაწილით და განმარტავს, რომ გადამხდელი არ აწარმოებდა ბუღალტრულ აღრიცხვას. შემოწმების პროცესში გარდა საბაჟო დოკუმენტაციისა, არ იყო წარდგენილი ეკონომიკურ საქმიანობასთან დაკავშირებული დოკუმენტაცია. მეწარმის მიერ წარდგენილი წლიური საშემოსავლო გადასახადის დეკლარაციების მიხედვით საშუალო ფასნამატი დეკლარირებულია 35%-40%-ის ოდენობით.\nგადასახადის გადამხდელის შემოსავალი განისაზღვრა არაპირდაპირი მეთოდის გამოყენებით. შემოწმების მიერ შემოსავლების დაანგარიშებისთვის გამოყენებულია ინვენტარიზაციის მონაცემებით დაფიქსირებულ ფასნამატი, რაც არსებითად არ განსხვავდებოდა გადამხდელის მიერ დეკლარირებულისგან. აუდიტის დეპარტამენტის მიერ წარდგენილი ინფორმაციით დგინდება, რომ სასაქონლო მატერიალური ფასეულობების თვითღირებულების დადგენა განხორციელდა გადამხდელის მონაწილეობით. საქონელი შემოტანილია იმპორტის რეჟიმით და შეძენის ინვოისების მიხედვით განისაზღვრა საქონლის თვითღირებულება. რეალიზაციის დოკუმენტში რა ფასიანი საქონელი იყო დაფიქსირებული ვერ დადგინდა.\nშემოსავლების სამსახური აღნიშნავს, რომ მომჩივნის მიერ დავის წარმოების პროცესში არ იქნა წარდგენილი საჩივარში მითითებული არგუმენტაციის დამადასტურებელი მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს.\nყოველივე ზემოაღნიშნულის გათვალისწინებით, შემოსავლების სამსახურს მიაჩნია, რომ შემოწმების მიერ არაპირდაპირი მეთოდის გამოყენებით საგადასახადო ვალდებულებების განსაზღვრა მართლზომიერია, გადასახადის გადამხდელის საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nმომჩივანი არ ეთანხმება შემოწმების შედეგებს, რომ შეუძლებელი იყო თვითღირებულების განსაზღვრა, რადგან წარდგენილი დოკუმენტაციით და ინვენტარიზაციის შედეგად ნათლად იქნა განსაზღვრული სარეალიზაციო საქონლის თვითღირებულება ასევე კომპანიის მიერ ბუღალტრული ჩანაწერებით და შემდგომ წარდგენილი ინფორმაციით.\nშედეგად, გაიზარდა რა საქონლის თვითღირებულება, იგივე პროცენტით/ფასნამატით გაიზარდა დადგენილი შემოსავალი, რამაც გამოიწვია ინვენტარიზაციის შედეგებით დადგენილი დადასტურებული საბაზრო ღირებულების გაზრდა. მომჩივნის განცხადებით, თუ მაგალითად საქონლის თვითღირებულება არის 100 ლარი, დოკუმენტალურად დადგენილი საბაზრო ფასი კი 150 ლარი, შემოწმებისას დადგინდა საქონლის თვითღირებულება 110 ლარი და ინვენტარიზაციის შედეგად დადგენილი სარეალიზაციო ფასი 150 ლარის ნაცვლად განისაზღვრა 165 ლარით. მომჩივანი მიიჩნევს, რომ ფასნამატი უნდა განსაზღვრულიყო საბაზრო ფასსა და დოკუმენტალურად დადასტურებულ თვითღირებულებასთან შეპირისპირებით. მომჩივანი აპელირებს საგადასახადო კოდექსის 43-ე მუხლის მე-4 ნაწილზე, 270-ე მუხლზე, 272-ე მუხლის პირველ ნაწილზე, 275-ე მუხლის მე-2 ნაწილზე, 269-ე მუხლის მე-7 ნაწილზე და განმარტავს, რომ არ ეთანხმება სადავო საგადასახადო მოთხოვნას და ითხოვს მის გაუქმებას სრულად.\nმომჩივანი მიუთითებს, რომ შემოსავლების სამსახურის დავების განხილვის საბჭოს მიერ უსაფუძვლოდ ეთქვა უარი და წაერთვა შესაძლებლობა აუდიტის დეპარტამენტისათვის წარედგინა დამატებითი არგუმენტაცია და დოკუმენტები რომლითაც დადასტურდებოდა დარიცხული თანხების უკანონობა და უსაფუძვლობა. მომჩივანი ითხოვს დაკმაყოფილდეს მისი მოთხოვნა და აუდიტის დეპარტამენტს დაევალოს წარდგენილი დოკუმენტაციის და არგუმენტების გათვალისწინებით განახორციელოს გადაანგარიშება ასევე, არ ეთანხმება შემოსავლების სამსახურის გადაწყვეტილებას და ითხოვს მის გაუქმებას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაქართველოს საგადასახადო კოდექსის 136-ე მუხლის პირველი და მე-3 ნაწილების მიხედვით:\n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა.\n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nამავე კოდექსის 49-ე მუხლის პირველი ნაწილის „ე“ ქვეპუნქტით, ამ კოდექსის დებულებათა გათვალისწინებით საგადასახადო ორგანოებს თავიანთი კომპეტენციის ფარგლებში და საქართველოს კანონმდებლობით დადგენილი წესით უფლება აქვთ: დამოუკიდებლად განსაზღვრონ გადასახადის გადამხდელის საგადასახადო ვალდებულების მოცულობა საგადასახადო ორგანოში არსებული ინფორმაციით (მათ შორის, გადასახადის გადამხდელის დანახარჯების შესახებ) ან შედარების მეთოდით – სხვა ამგვარი გადასახადის გადამხდელების შესახებ ინფორმაციის ანალიზის საფუძველზე, თუ გადასახადის გადამხდელი არ წარადგენს საგადასახადო კონტროლის განსახორციელებლად საჭირო სააღრიცხვო დოკუმენტაციას ან დადგენილი წესის დარღვევით აწარმოებს ბუღალტერიას, აგრეთვე ამ კოდექსით გათვალისწინებულ სხვა შემთხვევებში.\nსაგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის მიხედვით, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე), თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის მე-80 მუხლის პირველი ნაწილის თანახმად, რეზიდენტი ფიზიკური პირის საშემოსავლო გადასახადით დაბეგვრის ობიექტია დასაბეგრი შემოსავალი, რომელიც განისაზღვრება, როგორც სხვაობა კალენდარული წლის განმავლობაში მიღებულ ერთობლივ შემოსავალსა და ამ პერიოდისათვის ამ კოდექსით გათვალისწინებული გამოქვითვების თანხებს შორის.\nამავე კოდექსის მე-100 მუხლის მე-3 ნაწილის „ბ“ ქვეპუნქტის შესაბამისად, ერთობლივ შემოსავალს განეკუთვნება ნებისმიერი ფორმით ან/და საქმიანობით მიღებული შემოსავალი, კერძოდ ეკონომიკური საქმიანობით მიღებული შემოსავლები, რომლებიც დაკავშირებული არ არის დაქირავებით მუშაობასთან.\nამავე კოდექსის 102-ე მუხლის პირველი ნაწილის „ა“ ქვეპუნქტის თანახმად, ეკონომიკური საქმიანობით მიღებულ შემოსავლებს განეკუთვნება საქონლის/მომსახურების მიწოდებით მიღებული შემოსავლები.\nშესაბამის პერიოდში მოქმედი საგადასახადო კოდექსის 160-ე მუხლის „ა“ ქვეპუნქტის თანახმად, დღგ-ით დაბეგვრის ობიექტია დასაბეგრი ოპერაცია.\nამავე კოდექსის 161-ე მუხლის პირველი ნაწილის „ა“ ქვეპუნქტის მიხედვით, დღგ-ით დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა, რომლის დროსაც დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა. დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი.\nმოქმედი საგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტის მიხედვით, დღგ-ით დასაბეგრი ოპერაციებია:\nა) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება;\nბ) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ მომსახურების გაწევა. \nამავე კოდექსის 163-ე მუხლის პირველი და მე-2 ნაწილების თანახმად: \n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nამავე კოდექსის 164-ე მუხლის პირველი ნაწილის შესაბამისად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც. \nდადგენილია, რომ მომჩივანი შესამოწმებელი პერიოდის განმავლობაში არ აწარმოებს ბუღალტრულ აღრიცხვას (არ გააჩნია სააღრიცხვო დოკუმენტაცია), შედეგად საგადასახადო კოდექსის 73-ე მუხლის მე-5 ნაწილის მიხედვით დასაბეგრი ბრუნვა განისაზღვრა არაპირდაპირი მეთოდით.\nსაბჭოს სხდომაზე საჩივრის ზეპირი განხილვისას აუდიტის დეპარტამენტის წარმომადგენელმა განმარტა, რომ სასაქონლო მატერიალური ფასეულობების თვითღირებულების დადგენა განხორციელდა გადამხდელის მონაწილეობით. საქონელი შემოტანილია იმპორტის რეჟიმით და შეძენის ინვოისების მიხედვით განისაზღვრა საქონლის თვითღირებულება. მონაცემები ასევე გადასამოწმებლად გაეგზავნა გადასახადის გადამხდელს და რაიმე შენიშვნა არ დაუფიქსირებია. ფასნამატის კოეფიციენტთან დაკავშირებით აღნიშნა, რომ დოკუმენტური ფასნამატის დადგენა იყო შეუძლებელი, ვინაიდან სარეალიზაციო დოკუმენტში საქონელი არ იყო იდენტიფიცირებული სათანადოდ. მაგალითად, ქვაბი 24 სმ იყო რამდენიმე სახეობის და ღირებულების. რეალიზაციის დოკუმენტში კი კონკრეტულად რა ფასიანი იყო დაფიქსირებული ვერ დადგინდა. აღნიშნულის შესახებ ცნობილი იყო გადამხდელისთვის, თუმცა მის მიერ ვერ მოხერხდა საქონლის სახეობების შეძენის და რეალიზაციის დოკუმენტების ერთმანეთთან დაკავშირება.\nმომჩივანი მოწვეულ იყო საბჭოს სხდომაზე, თუმცა სურვილი არ გამოთქვა მიეღო მონაწილეობა, ხოლო საჩივარში მითითებული დოკუმენტების წარმოდგენაზე კვლავ ითხოვა ვადა, ვინაიდან ახლა ვერ შეძლებდა წარმოდგენას.\nყოველივე ზემოაღნიშნულის გათვალისწინებით, საბჭო მიიჩნევს, რომ არაპირდაპირი მეთოდის გამოყენებით მომჩივნის საგადასახადო ვალდებულებები განსაზღვრულია მართლზომიერად, შესაბამისად არ არსებობს სადავო აქტების გაუქმების საფუძველი.\n\n\n2. დაკისრებული სანქციებისგან გათავისუფლება\nფაქტების აღწერა/დარიცხვის საფუძვლები\nაუდიტის დეპარტამენტის 19.08.2022 წლის საგადასახადო შემოწმების აქტით გადასახადის გადამხდელს დაეკისრა ჯარიმა საგადასახადო კოდექსის 275-ე მუხლის შესაბამისად 176 221 ლარის ოდენობით, ასევე, აუდიტის დეპარტამენტის 25.08.2022 წლის №041-32 საგადასახადო მოთხოვნით დაეკისრა საურავი 102 504.55 ლარის ოდენობით.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საქართველოს საგადასახადო კოდექსის 43-ე მუხლის მე-4 ნაწილით, 269-ე მუხლის პირველი და მე-7 ნაწილებით, 270-ე მუხლის პირველი ნაწილით, 272-ე მუხლის პირველი ნაწილით, 275-ე მუხლის მე-2, 21 და 22 ნაწილებით და განმარტავს, რომ საქართველოს საგადასახადო კოდექსის 269-ე მუხლის მე-7 ნაწილის მიზანია საგადასახადო პასუხისმგებლობისგან გაათავისუფლოს პირი, რომელიც სამართლებრივი შეცდომის არეალში მოქმედებდა, რადგან სამართლებრივი შეცდომის დროს პირი არასწორად აფასებს ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს.\nშემოსავლების სამსახური მიუთითებს ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციების მიმართ შემოსავლების სამსახურმა მიზანშეწონილად არ მიიჩნია საქართველოს საგადასახადო კოდექსის 269-ე მუხლის მე-7 ნაწილის გამოყენება.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 272-ე მუხლის პირველი და მე-2 ნაწილების მიხედვით: \n1. საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის.\n2. საურავი ერიცხება გადასახადის თანხას, რომელიც არის სხვაობა გადასახადის გადამხდელის მიერ შეუსრულებელ საგადასახადო ვალდებულებებსა და ზედმეტად გადახდილი გადასახადების ჯამს შორის. თუ ამ კოდექსით სხვა რამ არ არის გათვალისწინებული, საურავის დარიცხვა ხორციელდება თითოეული ვადაგადაცილებული დღისათვის, გადასახადის გადახდის ვადის ამოწურვის დღის მომდევნო დღიდან.\nამავე კოდექსის 275-ე მუხლის მე-2, 21 და 22 ნაწილების თანახმად: \n2. საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, იწვევს დაჯარიმებას შემცირებული გადასახადის თანხის 50 პროცენტის ოდენობით.\n21. საგადასახადო დეკლარაციაში/გაანგარიშებაში გადასახადის შემცირება, თუ შემცირებული გადასახადის თანხა ამ დეკლარაციაში/გაანგარიშებაში აღნიშნული გადასახადის თანხის 5 პროცენტს არ აღემატება, იწვევს დაჯარიმებას შემცირებული გადასახადის თანხის 10 პროცენტის ოდენობით.\n22. საგადასახადო დეკლარაციაში/გაანგარიშებაში გადასახადის შემცირება, თუ შემცირებული გადასახადის თანხა ამ დეკლარაციაში/გაანგარიშებაში აღნიშნული გადასახადის თანხის 5 პროცენტზე მეტია და 20 პროცენტს არ აღემატება, იწვევს დაჯარიმებას შემცირებული გადასახადის თანხის 25 პროცენტის ოდენობით.\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nგადასახადი გადამხდელს სამეწარმეო საქმიანობაში აკისრია გულისხმიერების ვალდებულება და ეს ვალდებულება უნდა შეასრულოს ჯეროვნად და სრულად. ნებისმიერი შეცდომა არ წარმოადგენს სანქციებისაგან გათავისუფლების საფუძველს. მხარემ უნდა დაამტკიცოს, რომ შეცდომა გამოწვეულია არა მისი დაუდევრობის და უხეში გაუფრთხილებლობით არამედ საქმიანობისათვის დამახასიათებელი თანმდევი გულისხმიერების მიუხედავად.\nსაბჭო იზიარებს შემოსავლების სამსახურის პოზიციას სადავო საკითხთან მიმართებით და მიაჩნია, რომ განსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელის მხრიდან სამართალდარღვევის ჩადენა გამოწვეულია მისი შეცდომით/არცოდნით.\nამგვარად, არ არსებობს დაკისრებული სანქციებისგან საგადასახადო კოდექსის 269-ე მუხლის მე7 ნაწილის საფუძველზე მომჩივნის გათავისუფლების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდღგ-ით დაბეგვრის ობიექტი\nდასაბეგრი იმპორტი\nოპერაცია, რომელიც არ განეკუთვნება საქონლის მიწოდებას/მომსახურების გაწევას\nსაქონლის მიწოდება/მომსახურების გაწევა\nშემოსავლების/ხარჯების განსაზღვრა არაპირდაპირი მეთოდით\nდეკლარაციის/ინფორმაციის დაგვიანებით წარდგენისთვის/წარუდგენლობისთვის განსაზღვრული ჯარიმა\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n10\n\nდოკუმენტის დათვალიერება\n\ninfohub@rs.ge",
    "title": "Document 0e9e2948-ef48-46e0-a77d-0b511ea88a41"
  }
}