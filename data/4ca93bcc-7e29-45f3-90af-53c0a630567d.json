{
  "id": "4ca93bcc-7e29-45f3-90af-53c0a630567d",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 22225\n14 დეკემბერი 2022\nდოკუმენტის #:\n22225\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n03 აგვისტო 2020\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო დეკლარაციაში/გაანგარიშებაში გადასახადის შემცირება, საქონლის დოკუმენტების გარეშე ტრანსპორტირება, რეალიზაცია და აღურიცხველობა, საქონლის მიწოდება\nჩამოტვირთვა\nგაზიარება\nბრძანება N 22225\n03/08/2020 \n\n\n\n\n\n\nშპს -----\n(მის.: ------- )\n2020 წლის 21 იანვრის საჩივრის \nდაკმაყოფილებაზე უარის თქმის თაობაზე\n\n\n\n\nშემოსავლების სამსახურმა დავების განხილვის საბჭოს 2020 წლის 10 აპრილის (ოქმი №23) და 22 ივლისის (ოქმი №51) სხდომებზე განიხილა შპს ----- ს №11184/21 საჩივარი, შემოსავლების სამსახურის აუდიტის დეპარტამენტის 2019 წლის 25 დეკემბრის №007-626 საგადასახადო მოთხოვნასთან დაკავშირებით.\n\n\nმომჩივნის პოზიცია:\nწარმოდგენილ საჩივარში გადამხდელი მიუთითებს, რომ სადავო აქტს საფუძვლად უდევს საგადასახადო მონიტორინგის დეპარტამენტის 2016 წლის 25 მარტის საგადასახადო სამართალდარღვევის ოქმი, რომლის მიხედვით გამოვლინდა 281676.42 ლარის დანაკლისი. გადამხდელი აღნიშნავს, რომ მითითებულ სამართალდარღვევის ოქმთან დაკავშირებით სასამართლოს მიერ მიღებულია გადაწყვეტილება, რომლითაც სამართალდარღვევის ოქმი ბათილად იქნა ცნობილი, შესაბამისად დანაკლისს და მის თანმდევ შედეგებს ფაქტობრივ-სამართლებრივი საფუძვლები არ გააჩნია. გადამხდელი ასევე მიუთითებს ხანდაზმულობის ვადაზე. აღნიშნულის გათვალისწინებით, მოთხოვნილია სადავო საგადასახადო მოთხოვნის ბათილად ცნობა.\n \nფაქტობრივი გარემოებები:\nსაქმეში არსებული მასალებით დგინდება,  რომ  აუდიტის  დეპარტამენტის 2019 წლის 20 დეკემბრის №45088 ბრძანების საფუძველზე განხორციელდა შპს ----- ს  საქმიანობის კამერალური საგადასახადო შემოწმება. 2015 წლის 23 ოქტომბრის №39633 ბრძანებით ჩატარებული სმფ-ების ინვენტარიზაციის შედეგად აღმოჩენილი დანაკლისის მიწოდებად აღიარების სისწორის დადგენის მიზნით (გამოვლენილი დანაკლისის თანხის შესაბამისი საანგარიშო პერიოდის დამატებული ღირებულების გადასახადისა ან/და წლიური მოგების/საშემოსავლო გადასახადების დეკლარაციებში ასახვა). შემოწმების შედეგებზე 2019 წლის 23 დეკემბერს შედგა საგადასახადო შემოწმების აქტი. 2019 წლის 25 დეკემბერს გამოიცა №46177 ბრძანება და №007-626 საგადასახადო მოთხოვნა, რომლითაც გადასახადის გადამხდელს ბიუჯეტის სასარგებლოდ დამატებით გადასახდელად განესაზღვრა სულ 162364 ლარი, მათ შორის გადასახადი 77442 ლარი, ჯარიმა 38721 ლარი, საურავი 46201 ლარი.\nსაგადასახადო შემოწმების აქტიდან დგინდება, რომ 2015 წლის 23 ოქტომბრის №39633 ბრძანებით ჩატარებული სმფ-ების ინვენტარიზაციის შედეგად გამოვლენილ იქნა დანაკლისი საბაზრო ფასით 281676.42 ლარის ოდენობით. აღნიშნულთან დაკავშირებით 2016 წლის 25 მარტს შედგა საგადასახადო სამართალდარღვევის ოქმი №152534, რომლითაც გადამხდელს დაეკისრა საქართველოს საგადასახადო კოდექსის 286-ე მუხლის მე-9 ნაწილით გათვალისწინებული ჯარიმა 28167.64 ლარი. გადასახადის გადამხდელს აღნიშნული დანაკლისი საქართველოს საგადასახადო კოდექსის 286-ე მუხლის მე-9 ნაწილის მიხედვით უნდა ჩაეთვალა აღმოჩენის მომენტში საბაზრო ფასით განხორციელებულ მიწოდებად, რაც არ მოუხდენია და არ აუსახავს შესაბამისი პერიოდის დღგ-ით დასაბეგრ ბრუნვაში და 2016 წლის მოგების გადასახადის დეკლარაციაში ერთობლივ შემოსავალში.\nშემოწმების შედეგად, საქართველოს საგადასახადო კოდექსის 286-ე მუხლის მე-9 ნაწილისა და №1704 სიტუაციური სახელმძღვანელოს მოთხოვნების გათვალისწინებით, გაიზარდა 2016 წლის მარტის თვის  დღგ-ით  დასაბეგრი  ბრუნვა  და  მოხდა  2016  წლის  მოგების  გადასახადის  დეკლარაციაში ერთობლივ შემოსავალში სმფ-ს ინვენტარიზაციის შედეგად გამოვლენილი დანაკლისის 238 709 ლარის ასახვა საბაზრო ფასით. გადამხდელს დაერიცხა გადასახადი და ჯარიმა საქართველოს საგადასახადო კოდექსის 275-ე მუხლის მე-2 ნაწილის შესაბამისად.\nსაქმეში არსებული მასალებით, ასევე,  დგინდება, რომ თბილისის საქალაქო  სასამართლოს 2018  წლის 03 აგვისტოს № 3/5448-17 გადაწყვეტილებით შპს ----- ს  სარჩელი ნაწილობრივ დაკმაყოფილდა, სადავო საკითხის გადაუწყვეტლად ბათილად იქნა ცნობილი შემოსავლების სამსახურის 2016 წლის 25 მარტის №152534 საგადასახადო სამართალდარღვევის ოქმი და შემოსავლების სამსახურს დაევალა საქმისთვის არსებითი მნიშვნელობის მქონე გარემოებების გამოკვლევისა და შეფასების  შემდეგ გამოსცეს ახალი ინდივიდუალური ადმინისტრაციულ-სამართლებრივი აქტი კანონით დადგენილ ვადაში.\nხოლო აღნიშნულ სასამართლო გადაწყვეტილებასთან დაკავშირებით, შემოსავლების სამსახურის მიერ წარდგენილი სააპელაციო საჩივარი არ დაკმაყოფილდა თბილისის სააპელაციო სასამართლოს 2019 წლის 03 დეკემბრის №3ბ/857-19 გადაწყვეტილებით, რომელთან დაკავშირებითაც შემოსავლების სამსახურის მიერ წარდგენილია საკასაციო საჩივარი.\n \nშემოსავლების სამსახურმა განიხილა წარმოდგენილი საჩივარი და მიიჩნია, რომ საჩივარი არ უნდა დაკმაყოფილდეს, შემდეგ გარემოებათა გამო:\nშემოსავლების სამსახური მიუთითებს საქართველოს საგადასახადო კოდექსის 302-ე მუხლის მე-6 ნაწილის თანახმად, შემოსავლების სამსახურს უფლება აქვს, მომჩივნის დაუსწრებლად განიხილოს საჩივარი, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nსადავო საკითხთან მიმართებით, შემოსავლების სამსახური მიუთითებს საქართველოს საგადასახადო კოდექსის მე-8 მუხლის მე-11 ნაწილზე, რომლის მიხედვით, დანაკლისი არის გადასახადის გადამხდელის ბუღალტრულ ჩანაწერებთან შედარებისას გამოვლენილი (მათ შორის, ინვენტარიზაციის საშუალებით) სასაქონლო-მატერიალური ფასეულობების ან/და ძირითადი საშუალებების ნაკლებობა. ისეთი სასაქონლო-მატერიალური ფასეულობების მიმართ, რომელთა დასაწყობება ფიზიკურად შეუძლებელია (ელექტრო- და თბოენერგია, გაზი და წყალი), დანაკლისად ითვლება სხვაობა შეძენილ (შეძენის დამადასტურებელი დოკუმენტის მიხედვით) და რეალიზებულ (გადასახადის გადამხდელისგან ფაქტობრივად გასულ) სასაქონლო-მატერიალურ ფასეულობათა შორის, თუ ვერ დგინდება დებიტორი (ამნაზღაურებელი) ან/და მიმთვისებელი. ამასთანავე, უფლებამოსილ ორგანოს შეუძლია დაადგინოს დანაკარგის მაქსიმალური ზღვრული ოდენობა. ასეთ შემთხვევაში დანაკლისად ჩაითვლება ამ ოდენობაზე მეტი დანაკარგი.\nშემოსავლების სამსახური მიუთითებს საქართველოს საგადასახადო კოდექსის 100-ე მუხლის მე-3 ნაწილის „ბ“ ქვეპუნქტზე, რომლის თანახმად, ერთობლივ შემოსავალს განეკუთვნება ნებისმიერი ფორმით ან/და საქმიანობით მიღებული შემოსავალი, კერძოდ ეკონომიკური საქმიანობით მიღებული შემოსავლები, რომლებიც დაკავშირებული არ არის დაქირავებით მუშაობასთან.\nსაქართველოს საგადასახადო კოდექსის 102-ე მუხლის პირველი ნაწილის „ა“ ქვეპუნქტის თანახმად, ეკონომიკური საქმიანობით მიღებულ შემოსავლებს განეკუთვნება საქონლის/მომსახურების მიწოდებით მიღებული შემოსავლები.\nსაქართველოს საგადასახადო კოდექსის 160-ე მუხლის თანახმად, დღგ-ით დაბეგვრის ობიექტია დასაბეგრი ოპერაცია, იმპორტი, ექსპორტი, დროებით შემოტანა.\nსაქართველოს საგადასახადო კოდექსის 161-ე მუხლის პირველი ნაწილის „ა“ ქვეპუნქტის მიხედვით, დღგ-ის დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა.\nსაქართველოს საგადასახადო კოდექსის 286-ე მუხლის მე-9 ნაწილის თანახმად, გადასახადის გადამხდელთან ამ კოდექსით გათვალისწინებული დანაკლისის გამოვლენა ითვლება მისი აღმოჩენის მომენტში საბაზრო ფასით განხორციელებულ მიწოდებად.\nზემოხსენებულ სამართლებრივ ნორმებზე, საქმეში არსებული მასალებზე და ფაქტობრივ გარემოებებზე დაყრდნობით, შემოსავლების სამსახური განმარტავს, რომ შემოწმებით დამატებითი საგადასახადო ვალდებულებები განსაზღვრულია კანონმდებლობის შესაბამისად და გადასახადის გადამხდელის საჩივარი არ უნდა დაკმაყოფილდეს.\n\n\n\n\nსაქართველოს საგადასახადო კოდექსის 304-ე მუხლის საფუძველზე,\nვ ბ რ ძ ა ნ ე ბ:\n  \n\n\n1. შპს ----- ს  საჩივარი საჩივარი არ დაკმაყოფილდეს;\n2. ბრძანების გასაჩივრება შესაძლებელია საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვ. გორგასლის ქ. №16) ან სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად მისი ჩაბარებიდან 20 დღის ვადაში.\nჩამოტვირთვა\nგაზიარება\nთეგები:\nეკონომიკური საქმიანობით მიღებული შემოსავლები\nსაქონლის მიწოდება/მომსახურების გაწევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n19\n\nდოკუმენტის დათვალიერება\n\ninfohub@rs.ge",
    "title": "Document 4ca93bcc-7e29-45f3-90af-53c0a630567d"
  }
}