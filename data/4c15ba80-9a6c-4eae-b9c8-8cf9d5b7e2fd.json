{
  "id": "4c15ba80-9a6c-4eae-b9c8-8cf9d5b7e2fd",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №23988/2/2024\n27 დეკემბერი 2024\nდოკუმენტის #:\n23988/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n26 დეკემბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nეკონომიკური საქმიანობით მიღებული შემოსავლები, ქონების გადასახადის გადამხდელი და დაბეგვრის ობიექტი, ქონებაზე გადასახადის განაკვეთი, ქონების გადასახადის გამოანგარიშება და გადახდა, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n1\nI ეტაპი - შემოსავლების სამსახური\n3 დოკუმენტი\n2\nII ეტაპი - ფინანსთა სამინისტრო\n2 დოკუმენტი\n3\nIII ეტაპი - სასამართლო\n0 დოკუმენტი\n№23988/2/2024 \n26 დეკემბერი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 12.12.2024 წელს განიხილა და მიიღო გადაწყვეტილება „----------“ 24.09.2024 (რეგ. 20.09.2024წ. 156640/01) და 2.10.2024 წელს რეგისტრირებულ საჩივრებზე (რეგისტრაციის №23988/2/2024).\n\n\nდავის საგანი:\n1. საპროცენტო შემოსავლის და უძრავი ქონების რეალიზაციით მიღებული ნამეტი შემოსავლის ერთობლივ შემოსავალში ასახვა;\n2. ქონების გადასახადის დარიცხვის მართლზომიერება.\n\n\nგასაჩივრებული გადაწყვეტილება:\n1. აუდიტის დეპარტამენტის 24.11.2023 წლის №149-13 საგადასახადო მოთხოვნა;\n2. შემოსავლების სამსახურის 6.08.2024 წლის №18203 ბრძანება.\n\n\nდარიცხული თანხა: 44 014.34 ლარი.\nმათ შორის:\nგადასახადი - 23 896,75\nმიწა - არასასოფლო - 92\nმიწის გადასახადი (სასოფლო) - 168\nსაშემოსავლო გადასახადი - 22 934.75\nქონების გადასახადი 702\nჯარიმა - 10 312\nსაურავი - 9 805.59\n\n\nპროცედურული გარემოებები\nსაქართველოს ფინანსთა სამინისტროს საგამოძიებო სამსახურის საგამოძიებო დეპარტამენტის წერილის და დადგენილების საფუძველზე გამოცემული აუდიტის დეპარტამენტის 17.05.2023 წლის №10987 ბრძანების საფუძველზე ჩატარდა მომჩივნის საქმიანობის 1.01.2020 წლიდან 1.05.2023 წლამდე საანგარიშო პერიოდების საგადასახადო შემოწმება. შემოწმების შედეგები აისახა 21.11.2023 წლის საგადასახადო შემოწმების აქტში, რომლის საფუძველზე გამოიცა 24.11.2023 წლის №28919 ბრძანება და ამავე თარიღის №149-13 საგადასახადო მოთხოვნა. ასევე, მომსახურების დეპარტამენტის მიერ მომჩივნის მიმართ 3.11.2023 წელს გამოცემულია №149-895 საგადასახადო მოთხოვნა ფიზიკური პირის ქონების გადასახადის თაობაზე.\nაღნიშნული საგადასახადო მოთხოვნები 2023 წლის 25 დეკემბერს და 8 იანვარს გასაჩივრდა შემოსავლების სამსახურში, რომლის 23.01.2024 წლის №864 ბრძანებით საჩივრები აუდიტის დეპარტამენტის 24.11.2023 წლის №149-13 საგადასახადო მოთხოვნის ნაწილში არ დაკმაყოფილდა, ხოლო მომსახურების დეპარტამენტის 3.11.2023 წლის №149-895 საგადასახადო მოთხოვნის ნაწილში დარჩა განუხილველი.\nშემოსავლების სამსახურის 23.01.2024 წლის №864 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაბჭოს 13.06.2024 წლის №22642/2/2024 (რეგ. 9.07.2024წ. 03/52453) გადაწყვეტილებით საჩივარი ნაწილობრივ დაკმაყოფილდა, ნაწილობრივ გაუქმდა შემოსავლების სამსახურის 23.01.2024 წლის №864 ბრძანება, საჩივარი პირველ (საპროცენტო შემოსავლის და უძრავი ქონების რეალიზაციით მიღებული ნამეტი შემოსავლის ერთობლივ შემოსავალში ასახვა) და მე-2 (ქონების გადასახადის დარიცხვის მართლზომიერება) დავის საგნების ნაწილში დაუბრუნდა შემოსავლების სამსახურს ხელახლა განსახილველად (გადასახადის გადამხდელის მონაწილეობით); დანარჩენ ნაწილში საჩივარი არ დაკმაყოფილდა.\nდაბრუნებული საჩივრები განიხილა შემოსავლების სამსახურმა, რომლის 6.08.2024 წლის №18203 ბრძანებით საჩვრები დაკმაყოფილდა ნაწილობრივ:\n- პირველ სადავო საკითხთან დაკავშირებით, კერძოდ, ---------- განხორციელებულ ოპერაციასთან მიმართებით:\nა) გადასახადის გადამხდელს მიეცა წინადადება ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს მისი არგუმენტაციის შესაბამისი, დოკუმენტურად დადასტურებული მტკიცებულებები;\nბ) აუდიტის დეპარტამენტს დაევალა შეისწავლოს გადასახადის გადამხდელის მიერ წარდგენილი მტკიცებულებები, მ.შ. საქართველოს ფინანსთა სამინისტროს სისტემაში საგადასახადო დავის ეტაპზე წარდგენილი მტკიცებულებები (ნოტარიულად დამოწმებული ---------- ახსნა-განმარტება) და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო შემოწმებით განსაზღვრული საგადასახადო ვალდებულებების კორექტირება (შემცირება);\n- მე-2 სადავო საკითხთან დაკავშირებით აუდიტის დეპარტამენტს დაევალა ბრძანების სარეზოლუციო ნაწილის მე-2 პუნქტის შესრულების შედეგების გათვალისწინებით, განსაზღვროს ფიზიკური პირის ქონების გადასახადით დაბეგვრის საკითხი და სათანადო საფუძვლების არსებობის შემთხვევაში განახორციელოს შემოწმებით განსაზღვრული საგადასახადო ვალდებულებების კორექტირება (შემცირება);\n- დანარჩენ ნაწილში საჩივრები არ დაკმაყოფილდა.\nშემოსავლების სამსახურის 6.08.2024 წლის №18203 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები:\n1. საპროცენტო შემოსავლის და უძრავი ქონების რეალიზაციით მიღებული ნამეტი შემოსავლის ერთობლივ შემოსავალში ასახვა\nფაქტების აღწერა/დარიცხვის საფუძვლები\nსაგამოძიებო სამსახურის და გადასახადის გადამხდელის მიერ მიწოდებული ინფორმაციის საფუძველზე დგინდება, რომ მომჩივანი ეწევა ეკონომიკურ საქმიანობას. საჯარო რეესტრის ეროვნული სააგენტოს ვებგვერდზე არსებული ინფორმაციით დგინდება, რომ გადასახადის გადამხდელი სესხის სანაცვლოდ ახდენდა უზრუნველყოფის საგანზე ნასყიდობის ხელშეკრულების გაფორმებას, სესხის დაფარვის შემთხვევაში უზრუნველყოფის საგანი უბრუნდებოდა ქონების მფლობელს (სესხის ამღებს) ან სხვა პირს. დაკითხვის ოქმებიდან ირკვევა, რომ ფიქსირდება ისეთი შემთხვევა, როდესაც სესხის ამღები პოულობს მესამე პირს, რომელზეც ხდება ქონების გასხვისება/რეალიზაცია და შემდეგ ანგარიშსწორება სესხის ამღებსა და სესხის გამცემ (მომჩივანს) შორის.\nშემოწმების შედეგად მომჩივნის საპროცენტო შემოსავალი აისახა ერთობლივ შემოსავალში და დაიბეგრა შესაბამისი გადასახადებით.\n2020 წლის მარტში ფიქსირდება 2020 წლის თებერვალში შეძენილი უძრავი ქონების, კერძოდ სასოფლო სამეურნეო დანიშნულების მიწის ნამეტით რეალიზაციის ფაქტი, საგადასახადო შემოწმებით მოხდა უძრავი ქონების რეალიზაციით მიღებული ნამეტი შემოსავლის შესაბამისი პერიოდის დეკლარაციაში ასახვა. აღნიშნულიდან გამომდინარე, გადასახადის გადამხდელს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლით.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 306-ე მუხლის მე-2 ნაწილზე, 136-ე მუხლის პირველ ნაწილზე, ამავე მუხლის მე-3 ნაწილზე, 61-ე მუხლის მე-3 ნაწილზე, 79-ე მუხლის „ა“ ქვპუნქტზე, მე-80 მუხლის პირველ ნაწილზე, 81-ე მუხლის პირველ ნაწილზე, მე-9 მუხლის პირველ ნაწილზე, 102-ე მუხლის პირველი ნაწილის „ბ“ და „ვ“ ქვეპუნქტებზე, 43-ე მუხლის მე-4 ნაწილზე, ზოგადი ადმინისტრაციული კოდექსის 96-ე მუხლზე და აღნიშნული სამართლებრივი ნორმების, საქმეზე არსებული მასალებისა და გადასახადის გადამხდელის მიერ წარდგენილი არგუმენტების გათვალისწინებით, შემოსავლების სამსახური ეყრდნობა მომჩივნის მიერ საქართველოს ფინანსთა სამინისტროსთან არსებული დავების განხილვის საბჭოში წარდგენილ საჩივარში მითითებულ არუმენტებს/მტკიცებულებებს და მიაჩნია, რომ სადავო საკითხთან დაკავშირებით, კერძოდ, ---------- განხორციელებულ ოპერაციასთან მიმართებით, გადასახადის გადამხდელს უნდა მიეცეს წინადადება ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს მისი არგუმენტაციის შესაბამისი, დოკუმენტურად დადასტურებული მტკიცებულებები, ხოლო აუდიტის დეპარტამენტს უნდა დაევალოს შეისწავლოს გადასახადის გადამხდელის მიერ წარდგენილი მტკიცებულებები, მ.შ. საქართველოს ფინანსთა სამინისტროს სისტემაში საგადასახადო დავის ეტაპზე წარდგენილი მტკიცებულებები (ნოტარიულად დამოწმებული ---------- ახსნაგანმარტება) და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო შემოწმებით განსაზღვრული საგადასახადო ვალდებულებების კორექტირება (შემცირება).\n\n\nმომჩივნის არგუმენტაცია\nსაქართველოს ფინანსთა სამინისტროსთან არსებული დავების განხილვის საბჭოს გადაწყვეტილებაში მითითებულია რომ: „საჩივრის განხილვის პირველ ეტაპზე საჩივარი განხილულია მომჩივნის მონაწილეობის გარეშე, საბჭო მიიჩნევს, რომ სადავო საკითხი საჭიროებს დამატებით შესწავლას მომჩივნის მონაწილეობით, რისთვისაც საჩივარი ამ ნაწილში ხელახლა განსახილველად უნდა დაუბრუნდეს შემოსავლების სამსახურს“. ამის მიუხედავად შემოსავლების სამსახურმა ბრძანება გამოსცა მისი მონაწილეობის გარეშე.\nსაჩივრის ნაწილზე, რომელიც ეხებოდა ---------- განხორციელებულ ოპერაციას, მიიღო დადებითი გადაწყვეტილება, ხოლო ---------- საქმე განუხილველი დატოვა.\n30.12.2021 წელს ---------- (პ/ნ ----------) გააფორმა სესხის ხელშეკრულება, 5 000 აშშ დოლარზე, 5%-იანი სარგებლით. უძრავი ქონების საკადასტრო კოდი: ----------(მისამართი ----------, დაზუსტებული ფართობი 1 876 კვ.მ.) გამოსყიდვის პირობით. ---------- წინასწარ მისცა 2022 წლის იანვრის თვის პროცენტი, 250 აშშ დოლარი. საპროცენტო შემოსავალმა იმ დღის კურსით შეადგინა 774 ლარი (250 აშშ დოლარი ეროვნული ბანკის კურსით 3,0961). გარიგების შემდეგ უცხოეთში მყოფი ---------- დაუკავშირდა და სთხოვა აღნიშნული ქონება გადაეფორმებინა მისი შვილისთვის ----------. 21.06.2022 წელს ---------- გადაუფორმა ზემოთ ხსენებული ქონება (ს/კ ----------) გადასცა ძირი თანხა 5 000 აშშ დოლარი და საპროცენტო სარგებელი 5 თვის (1 250 აშშ დოლარი ეროვნული ბანკის კურსით 2,9340) 3 668 ლარი. ჯამში საპროცენტო შემოსავალმა შეადგინა (774 + 3668 = 4 442 ლარი).\nსაგადასახდო შემოწმების შედეგად დაერიცხა სესხით მიღებული შემოსავალი 21 805 ლარი, რასაც კატეგორიულად არ ეთანხმება.\nშემოსავლების სამსახურს და აუდიტის დეპარტამენტს უნდა განეხილა მისი მონაწილეობით არსებული საქმე და შემდეგ მიეღო გადაწყვეტილება, რაც არ გაუკეთებია. საგამოძიებო სამსახურის მიერ ჩამორთმეული ჩვენებიდან, ---------- მიცემული ჩვენება თვალნათლივ ადასტურებს მის მიერ აღწერილ არგუმენტებს (საჩივრებს ერთვის მოწმის გამოკითხვის ოქმი).\nწარმოადგენს წლიური საშემოსავლო გადასახადის გაანგარიშებებს წლების მიხედვით, ქონების გადასახადის (გარდა მიწისა) დეკლარაციებს (აღნიშნული საჩივრებს არ ერთვის) და ითხოვს ზოგადი ადმინისტრაციული კოდექსის 601 მუხლის, ასევე 53-ე და 96-ე მუხლების შესაბამისად სადავო აქტების ბათილად ცნობას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივრები ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის პირველი და მე-3 ნაწილების თანახმად:\n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა.\n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\nსაგადასახადო კოდექსის 79-ე მუხლის „ა“ ქვეპუნქტის მიხედვით, საშემოსავლო გადასახადის გადამხდელია რეზიდენტი ფიზიკური პირი.\nსაგადასახადო კოდექსის მე-80 მუხლის პირველი ნაწილის თანახმად, რეზიდენტი ფიზიკური პირის საშემოსავლო გადასახადით დაბეგვრის ობიექტია დასაბეგრი შემოსავალი, რომელიც განისაზღვრება, როგორც სხვაობა კალენდარული წლის განმავლობაში მიღებულ ერთობლივ შემოსავალსა და ამ პერიოდისათვის ამ კოდექსით გათვალისწინებული გამოქვითვების თანხებს შორის.\nსაგადასახადო კოდექსის 81-ე მუხლის პირველი ნაწილის შესაბამისად, ფიზიკური პირის დასაბეგრი შემოსავალი იბეგრება 20 პროცენტით, თუ ამ კოდექსით სხვა რამ არ არის გათვალისწინებული.\nსაგადასახადო კოდექსის მე-9 მუხლის პირველი ნაწილის თანახმად, ეკონომიკურ საქმიანობად განიხილება ნებისმიერი საქმიანობა, რომელიც ხორციელდება შემოსავლის ან კომპენსაციის მისაღებად, მიუხედავად ამ საქმიანობის შედეგისა, თუ ამ კოდექსით სხვა რამ არ არის გათვალისწინებული.\nსაგადასახადო კოდექსის 102-ე მუხლის პირველი ნაწილის „ბ“ და „ვ“ ქვეპუნქტების მიხედვით, ეკონომიკური საქმიანობით მიღებულ შემოსავლებს განეკუთვნება:\nბ) აქტივების რეალიზაციით მიღებული ნამეტი შემოსავალი;\nვ) პროცენტების სახით მიღებული შემოსავლები, გარდა ფიზიკური პირის მიერ საბანკო დაწესებულებებსა და სხვა საკრედიტო დაწესებულებებში დეპოზიტებსა და ანაბრებზე ფულადი სახსრების განთავსებიდან პროცენტების სახით მიღებული შემოსავლებისა.\nმომჩივანი მიუთითებს, რომ მიუხედავად საქართველოს ფინანსთა სამინისტროსთან არსებულ დავების განხილვის საბჭოს მითითებისა შემოსავლების სამსახურმა ბრძანება გამოსცა მისი მონაწილეობის გარეშე. რაზეც აღსანიშნია, რომ შემოსავლების სამსახური სადავო ბრძანებაში არ უთითებს საგადასახადო კოდექსის 302-ე მუხლის მე-6 ნაწილს, მომჩივანი დაბარებული იყო საჩივრის ზეპირ განხილვაზე 15:00 საათზე და წარმომადგენელთან ერთად მიიღო მონაწილეობა დისტანციურად.\nმომჩივანი ასევე მიუთითებს, რომ როგორც ---------- განხორციელებულ ოპერაციაზე მიიღო დადებითი გადაწყვეტილება შემოსავლების სამსახურმა, ასევე, უნდა მიეღო იგივე გადაწყვეტილება ---------- გაფორმებულ სესხის ხელშეკრულებაზეც. \nსაბჭოს 13.06.2024 წლის №22642/2/2024 (რეგ. 9.07.2024წ. 03/52453) გადაწყვეტილებაში დაფიქსირებულია, რომ „30.12.2021 წელს გააფორმა სესხის ხელშეკრულება ----------, 5 000 აშშ დოლარზე, 5%-იანი სარგებლით, უძრავი ქონების გამოსყიდვის პირობით. წინასწარ მისცა 1 თვის პროცენტი 250 აშშ დოლარი. 21.06.2022 წელს ---------- (---------- შვილს) უკან გადაუფორმა აღნიშნული უძრავი ქონება, გადასცა ძირი თანხა 5 000 აშშ დოლარი და 5 თვის საპროცენტო სარგებელი (1 250 აშშ დოლარი ეროვნული ბანკის კურსით 2,9340) 3 668 ლარი. მომჩივანი საჩივარში მიუთითებს, რომ შემოსავლების სამსახურს და აუდიტის დეპარტამენტის უნდა განეხილა მისი მონაწილეობით არსებული საქმე და შემდეგ მიეღო გადაწყვეტილება, რაც არ გაუკეთებია. საგამოძიებო სამსახურის მიერ ჩამორთმეული ჩვენებიდან, ---------- მიცემული ჩვენება თვალნათლივ ადასტურებს მის მიერ აღწერილ არგუმენტებს (მოწმის გამოკითხვის ოქმი, რაც ახლავს საჩივარს)“.\nსაქმეში წარმოდგენილია, პირველი საჩივრის ფარგლებში სადავო საკითხებზე, აუდიტის დეპარტამენტის 15.04.2024 წლის №---------- წერილი, რომლითაც ირკვევა შემდეგი:\nსაგამოძიებო სამსახურიდან მიღებული მასალების გაცნობის შემდეგ, ---------- დაკითხვის ოქმში მიუთითებს რა ოდენობის თანხა გადაუხადა პროცენტის სახით მომჩივანს, მომჩივანმაც აღიარა ამ შემთხვევაში მიღებული შემოსავალი. აღსანიშნია, რომ შემოწმების პროცესში მომჩივანმა წარადგინა ახსნა-განმარტება, სადაც მითითებულია, რომ მხოლოდ ერთ შემთხვევაში ს/კ ----------(---------- შემთხვევა) მოხდა მის მიერ პროცენტის სახით შემოსავლის მიღება და ს/კ ----------(---------- შემთხვევა) არსებული მიწა და ქონება შეიძინა და პირადი საჭიროებიდან გამომდინარე მალევე გაყიდა.\nსაჩივარს ახლავს 29.09.2023 წლის დაზარალებულის/მოწმის გამოკითხვის ოქმი (დოკუმენტის №----------), სადაც გამოკითხული პირი დაფიქსირებულია ----------, რომელმაც მიაწოდა შემდეგი ინფორმაცია: „2021 წლის 30 დეკემბერს დედამისმა (----------) ---------- ცოლს (----------) გადაუფორმა სახლი, მისგან სანაცვლოდ მიიღო 5 000 დოლარი. 2022 წლის ივნისში გადაწყვიტეს სახლის დაბურნება და 2022 წლის 21 ივნისს ქ. ---------- იუსტიციის სახლთან შეხვდა „----------“, რომელსაც ხელზე მისცა ნასესხები ძირი თანხა 5 000 დოლარი და ერთი თვის პროცენტის თანხა 250 დოლარი, რის შემდეგაც სახლი მის სახელზე გაიფორმა. 6 თვის განმავლობაში პროცენტის სახით გადაიხადა 1 500 დოლარი“.\nმომჩივნის არგუმენტზე მოპასუხე ორგანოს წარმომადგენლის განმარტებით, მომჩივანი მიუთითებს მხოლოდ ---------- პროცენტის მიღებაზე (არსებობს გამოკითხვის ოქმი, რაც ცნობილი იყო შემოწმებისას და გათვალისწინებულია), თუმცა არ ახსენებს იმ ფაქტს, რომ არსებობს სხვა 19 ქონებაზე ყიდვა-გაყიდვის ხელშეკრულება გამოსყიდვის უფლებით, რომელიც გადმოფორმებული აქვს და მათზეა საპროცენტო შემოსავალი გაანგარიშებული ანუ ის თანხა, რაც დადგენილია შემოწმების შედეგად არ მოიცავს მხოლოდ ---------- შემთხვევას, არამედ მოიცავ ხსენებულ 19 შემთხვევასაც. იმისა გამო, რომ გადასახადის გადამხდელი ახსნა-გამარტებით ადასტურებს, რომ არაა მისი საქმიანობა ყიდვაგაყიდვა, არამედ სესხის გაცემა, შესაბამისად ამ ოპერაციებს მიეცა სესხის კვალიფიკაცია და დაერიცხა 5%- იანი სარგებელი. შემოსავლების სამსახურის მიერ აღნიშნული კვალიფიკაცია დარჩა ძალაში.\nაღნიშნული გარემოებებიდან და მხარეთა არგუმენტებიდან გამომდინარე, საბჭოს მიაჩნია, რომ აუდიტის დეპარტამენტის მიერ ამ ნაწილში (---------- და მისი შვილის ---------- ეპიზოდში) გადასახადის გადამხდელის საგადასახადო ვალდებულებები განსაზღვრულია მართებულად და არ არსებობს ამ ნაწილში საჩივრების დაკმაყოფილების საფუძველი.\n\n\n2. ქონების გადასახადის დარიცხვის მართლზომიერება\nფაქტების აღწერა/დარიცხვის საფუძვლები\nმომჩივანს წარდგენილი არ აქვს ქონების გადასახადის (გარდა მიწისა) დეკლარაციები. შემოწმების შედეგად მის მიერ მიღებულმა დასაბეგრმა შემოსავალმა 2020 წელს შეადგინა 67 065 ლარი, რის საფუძველზეც 2021 წელს წარმოექმნა 2020 წლის ქონების გადასახადის დეკლარირების ვალდებულება.\nაღნიშნულიდან გამომდინარე, გადასახადის გადამხდელს დაერიცხა ქონების გადასახადი და დაეკისრა ჯარიმა საგადასახადო კოდექსის 275-ე მუხლით.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 201-ე მუხლის პირველი ნაწილის „გ“ ქვეპუნქტზე, 202-ე მუხლის მე-5 ნაწილზე, ამავე მუხლის მე-8 ნაწილზე, 205-ე მუხლის მე-12 ნაწილზე, ამავე მუხლის მე-14 ნაწილზე, 43-ე მუხლის მე-4 ნაწილზე და ყურადღებას ამახვილებს გადასახადის გადამხდელის მიერ საჩივრებში მითითებულ არგუმენტზე, რომ იმ შემთხვევაში თუ, აუდიტის დეპარტამენტის მიერ სწორად იქნება განსაზღვრული მისი წლიური საშემოსავლო გადასახადი, აღმოჩნდება, რომ მისი შემოსავალი წლების მიხედვით არ აღემატება 40 000 ლარს და აღნიშნულიდან გამომდინარე, არ წარმოეშვება ფიზიკური პირის ქონების გადასახადის დეკლარირების ვალდებულება. \nაღნიშნული სამართლებრივი ნორმების, საქმეზე არსებული მასალებისა და გადასახადის გადამხდელის მიერ წარდგენილი არგუმენტების გათვალისწინებით, შემოსავლების სამსახურმა მიიჩნია, რომ უნდა დაევალოს აუდიტის დეპარტამენტს, პირველი სადავო საკითხის შესწავლის შედეგების გათვალისწინებით, განსაზღვროს ფიზიკური პირის ქონების გადასახადით დაბეგვრის საკითხი და სათანადო საფუძვლების არსებობის შემთხვევაში განახორციელოს შემოწმებით განსაზღვრული საგადასახადო ვალდებულებების კორექტირება (შემცირება).\n\n\nმომჩივნის არგუმენტაცია\nსაგადასახადო შემოწმების შედეგად 2020 წელს დარიცხული გადასახადის თანხა და ჯარიმები გაუქმდება, ხოლო განუხილველი დარჩა 2021-2022 წლის ქონების გადასახადი. თუ სამართლიანად იქნება განხილული ---------- საქმე, ისევე როგორც ----------, აღნიშნულ წლებში გაუქმდება დარიცხული ჯარიმები.\nწლიური ქონების გადასახადთან დაკავშირებით მიუთითებს, რომ მისი შემოსავლები წლების მიხედვით, 2020-2022 წლებში, ნამდვილად არ აღემატებოდა 40 000 ლარს.\nსაგადასახადო შემოწმების შედეგად 2020 წელს დარიცხული გადასახადის თანხა და ჯარიმები გაუქმდება, ხოლო განუხილველი დარჩა 2021-2022 წლის ქონების გადასახადი. თუ სამართლიანად იქნება განხილული ---------- საქმე, ისევე როგორც ----------, აღნიშნულ წლებში გაუქმდება დარიცხული ჯარიმები.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივრები ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 201-ე მუხლის პირველი ნაწილის „გ“ ქვეპუნქტის მიხედვით, ქონების გადასახადის გადამხდელია ფიზიკური პირი:\nგ.ა) მის საკუთრებაში არსებულ უძრავ ქონებაზე (მათ შორის, დაუმთავრებელ მშენებლობაზე, შენობა-ნაგებობაზე ან მათ ნაწილზე), იახტებზე (კატარღებზე), შვეულმფრენებზე, თვითმფრინავებსა და საგარეო-ეკონომიკური საქმიანობის ეროვნული სასაქონლო ნომენკლატურის 8703 კოდით განსაზღვრულ მსუბუქ ავტომობილებზე;\nგ.ბ) არარეზიდენტისაგან ლიზინგით მიღებულ ქონებაზე;\nგ.გ) ეკონომიკური საქმიანობის განხორციელების შემთხვევაში, მის ბალანსზე ძირითად საშუალებად აღრიცხულ აქტივებზე, დაუმონტაჟებელ მოწყობილობებზე, აგრეთვე მის მიერ ლიზინგით გაცემულ ქონებაზე.\nპირველ სადავო საკითხზე წარმოდგენილი არგუმენტების გათვალისწინებით მომჩივანს მიაჩნია, რომ თუ სწორად იქნება გაანგარიშებული მისი შემოსავლები აღმოჩნდება, რომ არ აღემატება 40 000 ლარს.\nაღნიშნულიდან და პირველი დავის საგნიდან გამომდინარე, საბჭოს მიაჩნია, რომ ამ ნაწილში გადასახადის გადამხდელის საგადასახადო ვალდებულებები განსაზღვრულია მართებულად და არ არსებობს საჩივრების დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივრები არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nფიზიკური პირის მიერ ეკონომიკური საქმიანობიდან მიღებული შემოსავლები\nდასაბეგრი ქონების ღირებულება\nდასაბეგრი ქონება\nსაგადასახადო დეკლარაციაში/გაანგარიშებაში გადასახადის შემცირება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n62\n\nდოკუმენტის დათვალიერება\n\ninfohub@rs.ge",
    "title": "Document 4c15ba80-9a6c-4eae-b9c8-8cf9d5b7e2fd"
  }
}