{
  "id": "2c8e5b72-a035-4fd6-90be-b2fc742750fb",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18487/2/2022\n03 აპრილი 2023\nდოკუმენტის #:\n18487/2/2022\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n10 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდივიდენდების დაბეგვრა გადახდის წყაროსთან, გადახდის წყაროსთან გადასახადის დაკავების წესი, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n №18487/2/2022\n10.03.2023\n\n\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „-------“ (ს/ნ „-------“)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,10.03.2023 წელს განიხილა და მიიღო გადაწყვეტილება შპს კომპანია კავკასიონის 20.12.2022 წელს რეგისტრირებულ საჩივარზე (რეგისტრაციის №18487/2/2022). \n\n\nდავის საგანი:\nდაკისრებული სანქციებისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე. \n\n\nგასაჩივრებული გადაწყვეტილება: \n1. აუდიტის დეპარტამენტის 14.07.2022 წლის №001-116 საგადასახადო მოთხოვნა;\n2. შემოსავლების სამსახურის 8.12.2022 წლის №31080 ბრძანება.\n\n\n\n\nდარიცხული თანხა: 119 089 ლარი.\nმათ შორის:\nგადასახადი - 50 265\nდღგ - (-10 190)\nმოგების გადასახადი - 18 429\nსაშემოსავლო გადასახადი -41 936\nქონების გადასახადი - 90\nჯარიმა - 50 265\nსაურავი - 18 559\n\n\nფაქტების აღწერა/დარიცხვის საფუძვლები\nშემოსავლების სამსახურის აუდიტის დეპარტამენტის მიერ ჩატარდა მომჩივნის საქმიანობის 1.01.2019 წლიდან 1.04.2022 წლამდე პერიოდის საგადასახადო შემოწმება. შემოწმების შედეგები აისახა 2022 წლის 5 ივლისის საგადასახადო შემოწმების აქტში, რომლის მიხედვით დარიცხვა განპირობებულია შემდეგი გარემოებით:\n- გადასახადის გადამხდელის მიერ წარდგენილი საბანკო ანგარიშიდან ამონაწერში ფიქსირდება მიკრო ბიზნესის სტატუსის მქონე პირებზე მომსახურების სანაცვლოდ თანხის გაცემა. აღნიშნული განაცემები ჩაირთო მოგების გადასახადით დასაბეგრ ბაზაში, შედეგად, გადასახადის გადამხდელს დაერიცხა გადასახადი და დაეკისრა საგადასახადო კოდექსის 275-ე მუხლით განსაზღვრული ჯარიმა;\n- გადასახადის გადამხდელის მიერ დეკლარირებული საშემოსავლო გადასახადი ჯამში შეადგენს 238 767 ლარს, მოგების ყოველთვიური დეკლარაციების მიხედვით დეკლარირებული მოგების გადასახადი შეადგენს 106 383 ლარს. წარდგენილი საბანკო ანგარიშებიდან ამონაწერების, ბუღალტრული პროგრამა ორისის (პროგრამიდან განისაზღვრა სალაროდან გაცემული თანხები) და შემოსავლების სამსახურის ერთიან ელექტრონულ ბაზაში არსებულ ინფორმაციაზე დაყრდნობით გაანგარიშდა ხელფასის სახით განაცემები, ფიზიკურ პირებზე (რომლებიც არ წარმოადგენენ ინდ. მეწარმეებს და დღგ-ის გადამხდელ პირებს) მომსახურების სანაცვლოდ გაცემული თანხები და გაცემული დივიდენდი, საგადასახადო კოდექსის 154-ე და 130-ე მუხლების გათვალისწინებით, დადგინდა საშემოსავლო გადასახადით დასაბეგრი ბაზა (გათვალისწინებული იქნა საგადასახადო კოდექსის 82-ე მუხლის მე-2 ნაწილის „გ“ ქვეპუნქტით დადგენილი შეღავათი), რაც შეუდარდა გადასახადის გადამხდელის მიერ შესაბამის პერიოდში დეკლარირებულ მონაცემებს. შედეგად გამოვლენილი სხვაობები გადასახადის გადამხდელს დაერიცხა გადასახადის სახით და დაეკისრა ჯარიმა საგადასახადო კოდექსის 275-ე მუხლი საფუძველზე.\nამასთან, შემოწმებით გაანგარიშებული გაცემული დივიდენდის მიხედვით და საგადასახადო კოდექსის 97-ე, 981 და 309-ე მუხლის 92 და 93 ნაწილების გათვალისწინებით, განისაზღვრა მოგების გადასახადით დასაბეგრი და ჩასათვლელი ბრუნვები, რაც შეუდარდა დეკლარირებულს, გამოვლენილი სხვაობებით გადასახადის გადამხდელს დაერიცხა გადასახადი და დაეკისრა ჯარიმა საგადასახადო კოდექსის 275-ე მუხლის გათვალისწინებით;\n- გადასახადის გადამხდელის მიერ დეკლარირებული 2019 და 2020 წლების საანგარიშო პერიოდის ქონების გადასახადი შეადგენს 4 575 ლარს. გადასახადის გადამხდელის მიერ წარდგენილი ქონების გადასახადის გაანგარიშების ცხრილის, რომელიც შედარებული იქნა შსს საინფორმაციოანალიტიკური დეპარტამენტიდან წარდგენილ ინფორმაციასთან, საჯარო რეესტრის ეროვნული სააგენტოს ვებგვერდზე არსებული მონაცემების გათვალისწინებით, საგადასახადო კოდექსის 201-ე მუხლის თანახმად, გაანგარიშდა ქონების გადასახადით დასაბეგრი ბაზა, რაც განსხვავდება დეკლარირებული მონაცემისგან. გამოვლენილი სხვაობა დაერიცხა გადასახადის სახით და დაეკისრა ჯარიმა საგადასახადო კოდექსის 275-ე მუხლის თანახმად.\nშემოწმების აქტის საფუძველზე გამოიცა აუდიტის დეპარტამენტის 13.07.2022 წლის №18396 ბრძანება და 14.07.2022 წლის №001-116 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 8.12.2022 წლის №31080 ბრძანებით საჩივარი ნაწილობრივ დაკმაყოფილდა, პირველ სადავო საკითხთან დაკავშირებით, აუდიტის დეპარტამენტს დაევალა, განახორციელოს სალაროს ნაშთის დირექტორზე გაცემულ უპროცენტო სესხად განხილვის საფუძვლით განსაზღვრული საგადასახადო ვალდებულებების და მასთან დაკავშირებული სანქციის შემცირება. დანარჩენ ნაწილში საჩივარი არ დაკმაყოფილდა. შემოსავლების სამსახურის 8.12.2022 წლის №31080 ბრძანება, არ დაკმაყოფილებულ ნაწილში, კერძოდ დაკისრებული სანქციებისგან, საგადასახადო კოდექსის 269-ე მუხლის მე-7 ნაწილის საფუძველზე, გათავისუფლებასთან დაკავშირებით, გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 43-ე მუხლის მე-4 ნაწილზე, 269- ე მუხლის პირველ და ამავე მუხლის მე-7 ნაწილზე, 270-ე მუხლის პირველ და ამავე მუხლის მე-2 ნაწილზე, 272-ე მუხლის პირველ ნაწილზე, 275-ე მუხლზე, ფაქტობრივ გარემოებებზე, რომ გადასახადის გადამხდელს არ ჰქონდა შესრულებული საგადასახადო ვალდებულებები, ამასთან,მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციების მიმართ შემოსავლების სამსახურს მიზანშეწონილად არ მიაჩნია საგადასახადო კოდექსის 269-ე მუხლის მე-7 ნაწილის გამოყენება.\n\n\nმომჩივნის არგუმენტაცია\nშემოსავლების სამსახურის გადაწყვეტილება საჩივრდება მხოლოდ ჯარიმის პატიების ნაწილში. ითხოვს, დაკისრებული სანქციისაგან გათავისუფლებას, საგადასახადო კოდექსის 269-ე მუხლის მე-7 ნაწილის შესაბამისად, ვინაიდან არანაირად არ ყოფილა გადასახადის დამალვის მცდელობა.\nამასთან, შემოწმების აქტით ერთ-ერთი დარიცხვა გამოწვეულია მიკრო ბიზნესის სტატუსის მქონე პირებზე მომსახურების სანაცვლოდ გაცემული თანხების მოგების გადასახადით დაბეგვრის გამო. აღნიშნულ დარიცხვასთან დაკავშირებითაც ითხოვს დაკისრებული სანქციისაგან გათავისუფლებას, საგადასახადო კოდექსის 269-ე მუხლის მე-7 ნაწილის შესაბამისად, ვინაიდან მათთვის უცნობი იყო რომ პირებს გააჩნდათ მიკრობიზნესის სტატუსი და შესაბამისად გააჩნდა მათი დაბეგვრის ვალდებულება.\nმომჩივანი, ყოველივე ზემოაღნიშნულის გათვალისწინებით, ითხოვს შემოწმების აქტით დარიცხული სანქციის გაუქმებას საგადასახადო კოდექსის 269-ე მუხლის მე-7 ნაწილის შესაბამისად. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით .\nსაგადასახადო კოდექსის 269-ე მუხლის მე-7 ნაწილი გამოყოფს ორ შემთხვევას, როდესაც შესაძლებელია გადასახადის გადამხდელის კეთილსინდისიერად მიჩნევა და მისი დაკისრებული ჯარიმისგან გათავისუფლება, უფრო კონკრეტულად გადასახადის გადამხდელი უნდა იყოს კეთილსინდისიერი ზოგადად და სამართალდარღვევის ფაქტის მიმართაც, ხოლო თავად სამართალდარღვევა გამოწვეული უნდა იყოს არცოდნით ან შეცდომით.\nმომჩივანმა უნდა დაამტკიცოს, რომ შეცდომა გამოწვეულია არა მისი დაუდევრობით და უხეში გაუფრთხილებლობით, არამედ საქმიანობისათვის დამახასიათებელი თანმდევი გულისხმიერების მიუხედავად. თუ გადასახადის გადამხდელის ქმედება გამოწვეულია დაუდევრობით ან უხეში გაუფრთხილებლობით, აღნიშნული ვერ იქნება სანქციისგან გათავისუფლების საფუძველი.\nგანსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელი მოქმედებდა საპატიებელი შეცდომის პირობებში, ან არ იყო მისთვის ცნობილი ისეთი გარემოება, რამაც მისი პასუხისმგებლობა გამოიწვია. მომჩივანი ვერ ამტკიცებს, რომ ჩადენილი სამართალდარღვევა გამოწვეულია არა მისი დაუდევრობით, არამედ საქმიანობისათვის დამახასიათებელი თანმდევი გულისხმიერების მიუხედავად.\nვინაიდან, სანქცია არის პასუხისმგებლობის ზომა ჩადენილი სამართალდარღვევისათვის, ხოლო წარმოდგენილი არგუმენტებით არ ვლინდება საგადასახადო კოდექსის 269-ე მუხლის მე-7 ნაწილით განსაზღვრული საფუძვლები, საბჭო მიიჩნევს, რომ შემოსავლების სამსახურის გადაწყვეტილება ამ ნაწილში მართლზომიერია და არ არსებობს მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდეკლარაციის/ინფორმაციის დაგვიანებით წარდგენისთვის/წარუდგენლობისთვის განსაზღვრული ჯარიმა\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n15\n\nდოკუმენტის დათვალიერება\n\ninfohub@rs.ge",
    "title": "Document 2c8e5b72-a035-4fd6-90be-b2fc742750fb"
  }
}