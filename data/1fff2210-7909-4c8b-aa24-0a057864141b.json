{
  "id": "1fff2210-7909-4c8b-aa24-0a057864141b",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24478/2/2024\n26 თებერვალი 2025\nდოკუმენტის #:\n24478/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n25 თებერვალი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nდაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები, დღგ-ისათვის გათვალისწინებული მოთხოვნების დარღვევა\nჩამოტვირთვა\nგაზიარება\n№ 24478/2/2024\n25  თებერვალი 2025\nგ ა დ ა წ ყ ვ ე ტ ი ლ ე ბ ა\n\n\nმომჩივანი: -------- (ს/ნ -------)\nმოპასუხე: მომსახურების დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 31.01.2025 წელს განიხილა და მიიღო გადაწყვეტილება ------- 19.12.2024 წელს რეგისტრირებულ საჩივარზე (რეგისტრაციის №24478/2/2024). \n\n\nდავის საგანი:\nდღგ-ის რეგისტრაციის გარეშე საქმიანობისათვის დაკისრებული სანქციისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე.\n\n\nგასაჩივრებული გადაწყვეტილება:\n1. მომსახურების დეპარტამენტის 13.11.2024 წლის №036-33/1 ბრძანება;\n2. შემოსავლების სამსახურის 9.12.2024 წლის №25817 ბრძანება.\n\n\nდარიცხული თანხა:\nჯარიმა - 1 615.14 ლარი. \n\n\nფაქტების აღწერა\n5.06.2024 წლიდან 30.08.2024 წლამდე პერიოდში დღგ-ის გადამხდელად რეგისტრაციის გარეშე საქმიანობისთვის მომჩივანს, მომსახურების დეპარტამენტის 23.10.2024 წლის №036-33 საგადასახადო სამართალდარღვევის ოქმით, შეეფარდა საგადასახადო კოდექსის 282-ე მუხლის პირველი ნაწილით გათვალისწინებული ჯარიმა 188,14 ლარის ოდენობით. \nამასთან, მომჩივანმა 12.11.2024 წელს წარადგინა 2024 წლის ივნისის და ივლისის თვეების დღგ-ის დეკლარაციები, რაზეც მომსახურების დეპარტამენტის 13.11.2024 წლის №036-33/1 ბრძანებით დამატებით დარიცხვას დაექვემდებარა 1 427 ლარი (ჯარიმა თანხით 188,14 ლარის ნაცვლად 1 615,14 ლარი).\nმომსახურების დეპარტამენტის აღნიშნული ბრძანება გასაჩივრდა შემოსავლების სამსახურში, რომელმაც 9.12.2024 წლის №25817 ბრძანებით დაავალა მომსახურების დეპარტამენტს შემოსავლების სამსახურის უფროსის 2022 წლის 11 აპრილის №9021 ბრძანების გათვალისწინებით, შეისწავლოს სადავო საკითხი და შესწავლის შედეგებიდან გამომდინარე, სათანადო საფუძვლების არსებობის შემთხვევაში, განახორციელოს დარიცხული ჯარიმის კორექტირება (შემცირება).\nშემოსავლების სამსახურის 9.12.2024 წლის №25817 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე, 43-ე, 269-ე, 270-ე, 282-ე, 269-ე მუხლებზე და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ განსახილველ შემთხვევაში უნდა დაევალოს მომსახურების დეპარტამენტს, შემოსავლების სამსახურის უფროსის 2022 წლის 11 აპრილის №9021 ბრძანების გათვალისწინებით, შეისწავლოს სადავო საკითხი და შესწავლის შედეგებიდან გამომდინარე, სათანადო საფუძვლების არსებობის შემთხვევაში, განახორციელოს დარიცხული ჯარიმის კორექტირება (შემცირება). \n\n\nმომჩივნის არგუმენტაცია\nმომჩივანი განმარტავს, რომ მიზანი არ ყოფილა გადასახადის დამალვა, აღმოჩენისთანავე (9.09.2024) წელს მიმართა საგადასახადო ორგანოს დღგ-ის გადამხდელად რეგისტრაციისათვის, რომელიც ეკუთვნოდა 5.06.2024 წლიდან. ამასთან, წარადგინა დღგ-ის დეკლარაციები და გადაიხადა კუთვნილი გადასახადი.\nეკონომიკური საქმიანობის დაწყების დღიდან დღემდე არ ყოფილა დაჯარიმებული და დროულად იხდიდა გადასახადებს. აღნიშნავს, რომ დავალიანებაზე გაფორმებული აქვს გრაფიკის ხელშეკრულება. ითხოვს გათავისუფლდეს დაკისრებული სანქციისაგან საგადასახადო კოდექსის 269-ე მუხლის მე-7 ნაწილის საფუძველზე.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nმომსახურების დეპარტამენტის 25.12.2024 წლის №------- წერილით წარმოდგენილი ინფორმაციით, ი/მ ------ (ს/ნ -------) 2024 წლის 9 სექტემბერს წარადგინა განაცხადი (განმეორებითი) დღგ-ს გადამხდელად რეგისტრაციის შესახებ ID: -------, სადაც რეგისტრაციის ძალაში შესვლის თარიღი მიუთითა 5.06.2024 წელი. ამდენად, მომჩივანმა დღგ-ს რეგისტრაციის გარეშე საქმიანობა განახორციელა 5.06.2024 – 30.08.2024 წ.წ. პერიოდში. აღნიშნულ სამართალდარღვევაზე მომსახურების დეპარტამენტის მიერ 2024 წლის 23 ოქტომბერს ელექტრონულად შედგენილ იქნა საგადასახადო სამართალდარღვევის ოქმი №036-33 და საგადასახადო კოდექსის 282-ე მუხლის პირველი ნაწილის თანახმად ზემოაღნიშნული საგადასახადო სამართალდარღვევის ოქმით გადამხდელს ფინანსური სანქციის სახით განესაზღვრა ჯარიმა 188.14 (2024 წლის აგვისტოს განცხადება 3762.71*5%=188.14) ლარის ოდენობით.\nამასთან, მომჩივნის მიერ 12.11.2024 წელს წარდგენილია 2024 წლის ივნისის და ივლისის თვის დღგის დეკლარაციები, დამატებით დარიცხვას დაექვემდებარა 1 427 ლარი. განისაზღვრა ჯარიმა თანხით 1 615.14 ლარი, (ნაცვლად 188.14 ლარისა). აღნიშნულზე 13.11.2024 წელს გამოიცა მომსახურების დეპარტამენტის ბრძანება №036-33/1.\nმომჩივანი განმარტავს, რომ მიზანი არ ყოფილა გადასახადის დამალვა, აღმოჩენისთანავე მიმართა საგადასახადო ორგანოს დღგ-ის გადამხდელად რეგისტრაციისათვის. ასევე, ეკონომიკური საქმიანობის დაწყების დღიდან დღემდე არ ყოფილა დაჯარიმებული და დროულად იხდიდა გადასახადებს. აღნიშნავს, რომ დავალიანებაზე გაფორმებული აქვს გრაფიკის ხელშეკრულება. ითხოვს გათავისუფლდეს დაკისრებული სანქციისაგან საგადასახადო კოდექსის 269-ე მუხლის მე-7 ნაწილის საფუძველზე.\nმოპასუხე ორგანოს წარმომადგენელმა საბჭოს სხდომაზე სადავო საკითხის ზეპირი განხილვისას დამატებით განაცხადა, რომ მომჩივანმა წარადგინა შესაბამისი პერიოდის დღგ-ის დეკლარაციები.\nამასთან, დავალიანებაზე გაფორმებული ჰქონდა გადავადების შესახებ ხელშეკრულება (გრაფიკი), რომელიც დაფარულია იანვრის თვეში.\nზემოაღნიშნული სამართლებრივი ნორმების, ფაქტობრივი გარემოებების და მხარეთა არგუმენტაციის გათვალისწინებით, საბჭომ მიიჩნია, რომ განსახილველ შემთხვევაში, საქმის ფაქტობრივი და სამართლებრივი გარემოებები იძლევა იმ ვარაუდის საფუძველს, რომ გადასახადის გადამხდელის მხრიდან სამართალდარღვევის ჩადენა გამოწვეულია მისი შეცდომით. შესაბამისად, მომჩივანი, საგადასახადო კოდექსის 269-ე მუხლის მე-7 ნაწილის საფუძველზე, უნდა გათავისუფლდეს მომსახურების დეპარტამენტის 2024 წლის 13 ნოემბრის №036-33/1 ბრძანებით დაკისრებული ჯარიმისგან.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ა“ ქვეპუნქტით და გადაწყვიტა:\n\n\n1. საჩივარი დაკმაყოფილდეს;\n2. მომჩივანი, საგადასახადო კოდექსის 269-ე მუხლის მე-7 ნაწილის საფუძველზე, გათავისუფლდეს მომსახურების დეპარტამენტის 2024 წლის 13 ნოემბრის №036-33/1 ბრძანებით დაკისრებული ჯარიმისგან;\n3. დაევალოს მომსახურების დეპარტამენტს, გადასახადის გადამხდელის პირადი აღრიცხვის ბარათზე განახორციელოს შესაბამისი კორექტირება;\n4. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n23\n\nდოკუმენტის დათვალიერება\n\ninfohub@rs.ge",
    "title": "Document 1fff2210-7909-4c8b-aa24-0a057864141b"
  }
}