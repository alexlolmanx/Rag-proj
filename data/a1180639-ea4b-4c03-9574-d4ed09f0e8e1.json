{
  "id": "a1180639-ea4b-4c03-9574-d4ed09f0e8e1",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nდასაბეგრი თანხა\n20 იანვარი 2023\nდოკუმენტის #:\nC-249/12, C-250/12\nდოკუმენტის ტიპი:\nევროპის კავშირის მართლმსაჯულების სასამართლოს (CJEU) გადაწყვეტილება\nსტატუსი:\nმოქმედი\nმიღების თარიღი:\n07 ნოემბერი 2013\nკატეგორია:\nევროპის კავშირის მართლმსაჯულების სასამართლოს (CJEU) გადაწყვეტილება\nდოკუმენტის მიმღები:\nსასამართლო\nკონსოლიდირებული ცვლილება\nძირითადი/კონსოლიდირებული დოკუმენტი\nსაკანონმდებლო ნორმა:\nდასაბეგრი თანხა საქონლის მიწოდებისას/მომსახურების გაწევისას\nჩამოტვირთვა\nგაზიარება\n \n\nწევრი სახელმწიფო:\n\n \n\n\t\n\nრუმინეთი\n\n\n\n\nსაქმის ნომერი:\n\n\t\n\nC-249/12, C-250/12\n\n \n\n\n\n\nმხარეები:\n\n\t\n\nCorina-HrisiTulică v. Agenţia Naţională de Administrare Fiscală – Direcţia Generală deSoluţionare a Contestaţiilor\n\n \n\n\n\n\nთარიღი:\n\n\t\n\n07/11/2013\n\n \n\n\n\n\nსამართლებრივი საფუძველი:\n\n \n\n\t\n\n·        2006წლის 28 ნოემბრის დირექტივის 73-ე მუხლი\n\n·        2006წლის 28 ნოემბრის დირექტივის 78-ე მუხლი\n\n \n\n\n\n\nშესაბამისი ნორმები საქართველოს საგადასახადო კოდექსიდან:\n\n \n\n\t\n\n·        164-ე მუხლის პირველი ნაწილი\n\n·        164-ე მუხლის მე-4 ნაწილი\n\n \n\n\n\n დასაბეგრი თანხა\n\n\nფაქტობრივი გარემოება\nფიზიკურმა პირებმა, როგორც გამსხვისებლებმა, გარკვეული პერიოდის განმავლობაში გააფორმეს მიწის ნასყიდობის არაერთი ხელშეკრულება. ხელშეკრულებებში არ იყო გათვალისწინებული და მოწესრიგებული დღგ-ის საკითხი, კერძოდ მოიცავდა თუ არა უძრავი ქონების ნასყიდობის საფასური დღგ-ს. საგადასახადო ორგანომ ჩათვალა, რომ საქმიანობა, რომელსაც ფიზიკური პირები ახორციელებდნენ, შეიცავდა ეკონომიკური საქმიანობის ნიშნებს და ისინი მიიჩნია დღგ-ით დაბეგვრას დაქვემდებარებულ დასაბეგრ პირებად. პირებს დაეკისრათ დღგ-ის გადახდის ვალდებულება. ჩაითვალა, რომ მიწის ნასყიდობის ხელშეკრულებებში შეთანხმებული ფასი არ მოიცავდა დღგ-ს, შესაბამისად აღნიშნულ თანხას ზემოდან დაერიცხა გადასახადი.\nფიზიკური პირების განცხადებით გადასახადის გამოთვლის ამგვარი წესი არღვევს ხელშეკრულების თავისუფლების პრინციპს. შემძენების მიერ უძრავი ქონების ნასყიდობა არ განხორციელებულა საგადასახადო ორგანოს მიერ მითითებული პირობებით. დღგ წარმოადგენს მოხმარებაზე დაწესებულ გადასახადს, რომელიც უნდა იტვირთოს საბოლოო მომხმარებელმა. მოცემულ შემთხვევაში კი დამატებით დარიცხული დღგ-ს ამოღება საბოლოო მომხმარებლებისგან უკვე შეუძლებელია. შესაბამისად, დღგ არის ფასის კომპონენტი და არა მასზე დამატებით დარიცხული გადასახადი.\nსაგადასახადო ორგანოს მოსაზრებით კი მიწის დასაბეგრი მიწოდების შემთხვევაში გადასახდელი დღგ-ს ოდენობა წარმოადგენს:\nა) მიწოდების სანაცვლოდ მიღებულ ანაზღაურებაზე ზემოდან დასარიცხი გადასახადის ოდენობას, როცა \n·მხარეები შეთანხმდნენ, რომ მიწოდების სანაცვლო ანაზღაურება არ მოიცავს დღგ-ს ან\n·მხარეები საერთოდ არ შეთანხმებულან დღგ-ის თაობაზე.\nბ) მიწოდების სანაცვლოდ მიღებული ანაზღაურების შემადგენელ კომპინენტს, როცა გარიგების მხარეები შეთანხმდნენ, რომ მიწოდების სანაცვლო ანაზღაურება მოიცავს დღგ-ს. \nდავის სასამართლოში გაგრძელების შემდეგ სასამართლომ ეჭვქვეშ დააყენა საგადასახადო ორგანოს ზემოაღნიშნული გადაწყვეტილების მართლზომიერება და ევროპის სასამართლოს მიმართა  კითხვებით დირექტივის 73-ე და 78-ე მუხლების ინტერპრეტაციის თაობაზე. \n \nდასმული კითხვა\nთუ უძრავი ქონების მიმწოდებელი დასაბეგრი პირია და მიწოდების ფასი მხარეებს შორის განისაზღვრა დღგ-ზე მითითების გარეშე, დირექტივის 73-ე და 78-ე მუხლების მიხედვით დასაბეგრი თანხა წარმოადგენს:\nა) მხარეების მიერ მიწოდების სანაცვლოდ დადგენილი ანაზღაურების თანხას დღგ-ის გამოკლებით, თუ\nბ) მხარეების მიერ მიწოდების სანაცვლოდ დადგენილი ანაზღაურების ოდენობას?\n \nსასამართლოს გადაწყვეტილება\nდღგ-ის დირექტივის პირველი მუხლის თანახმად, დირექტივა ადგენს დღგ-ის ერთიან სისტემას. დღგ-ის ერთიანი სისტემის პრინციპი გულისხმობს საქონლისა და მომსახურების მოხმარებაზე საქონლისა და მომსახურების ფასის პროპორციული გადასახადის გავრცელებას.\nდირექტივის 73-ე მუხლის მიხედვით, დასაბეგრი თანხა მოიცავს ყველაფერს, რისგანაც შედგება მიმწოდებლის მიერ მიწოდების სანაცვლოდ მომხმარებლისგან ან მესამე პირისგან მიღებული ანაზღაურება, მათ შორის, ფასთან პირდაპირ დაკავშირებულ სუბსიდიას. \nდირექტივის 78-ე მუხლის თანახმად, დასაბეგრი თანხა მოიცავს\nა)  გადასახადებს, მოსაკრებლებს, საფასურებს და გადასახდელებს, გარდა დღგ-ისა;\nბ) თანმდევ ხარჯებს, როგორებიცაა, საკომისიო, შეფუთვის, ტრანსპორტირების, დაზღვევის ხარჯები, რომლებსაც მიმწოდებელი აკისრებს შემძენს. \nდირექტივის პირველი მუხლის და 73-ე მუხლის მიხედვით, დღგ საქონლისა და მომსახურების მოხმარებაზე დაწესებული გადასახადია, ხოლო დასაბეგრი თანხა მოიცავს ყველაფერს, რისგანაც შედგება მიმწოდებლის მიერ მიღებული ანაზღაურება. 78-ე მუხლი განსაზღვრავს, თუ რას მოიცავს დასაბეგრი თანხა. აღნიშნული მუხლის (ა) პუნქტის მიხედვით, დღგ არ შეიტანება დასაბეგრ თანხაში.\n73-ე მუხლში მოცემული ზოგადი წესის მიხედვით, დასაბეგრი თანხა ანაზღაურების სანაცვლოდ საქონლის მიწოდებისა და მომსახურების გაწევის შემთხვევებში არის ფაქტობრივად მიღებული ანაზღაურება. აღნიშნული ანაზღაურება წარმოადგენს სუბიექტურ ღირებულებას, რაც გულისხმობს ფაქტობრივად მიღებულ თანხას და არა ობიექტური კრიტერიუმების საფუძველზე განსაზღვრულ ოდენობას.  \nროცა ნასყიდობის ხელშეკრულება შედგენილ იქნა დღგ-ზე მითითების გარეშე და ამავდროულად ეროვნული კანონმდებლობის მიხედვით მიმწოდებელს არ ეძლევა საშუალება, დღგ-ს თანხის დამატებით გადახდა დააკისროს შემძენს, დასაბეგრ თანხად სრული კომპენსაციის (დღგ-ს გამოკლების გარეშე) განხილვა განაპირობებს საგადასახადო ტვირთის მიმწოდებელზე დაკისრებას. აღნიშნული თავის მხრივ წინააღმდეგობაში მოდის საბაზისო პრინციპთან, რომ დღგ არის საბოლოო მომხმარებლის ტვირთი. \nვითარება სხვაგვარია მაშინ, როცა მიმწოდებელს ეროვნული კანონმდებლობით ეძლევა შესაძლებლობა, რომ დააკისროს დღგ-ს გადახდა საქონლის/მომსახურების მიმღებ პირს.  შესაბამისად, ეროვნულმა სასამართლომ უნდა დაადგინოს რუმინეთის შიდა კანონმდებლობა აძლევს თუ არა მიმწოდებელს საშუალებას, რომ შემძენს დააკისროს დღგ-ს გადახდა.\n\n\nსასამართლომ მიიჩნია, რომ თუ გარიგების მხარეებს შორის მიწოდების სანაცვლო ფასი შეთანხმებულია დღგ-ზე მითითების გარეშე და მიმწოდებელი არის დასაბეგრი პირი, ამასთანავე, მიმწოდებელს არ შეუძლია დამატებით დააკისროს დღგ-ს გადახდა საქონლის/მომსახურების შემსყიდველ მხარეს, მაშინ იგულისხმება, რომ შეთანხმებული ფასი მოიცავს დღგს. \n\n\nჩამოტვირთვა\nგაზიარება\nუკუკავშირი\nაგრეთვე ეძებენ\nდოკუმენტის სტატისტიკა\n\n139\n\nდოკუმენტის დათვალიერება\n\ninfohub@rs.ge",
    "title": "Document a1180639-ea4b-4c03-9574-d4ed09f0e8e1"
  }
}