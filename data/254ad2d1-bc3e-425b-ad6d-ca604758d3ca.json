{
  "id": "254ad2d1-bc3e-425b-ad6d-ca604758d3ca",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 12041\n01 ივნისი 2023\nდოკუმენტის #:\n12041\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n31 მაისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nგადასახადისაგან გათავისუფლება\nჩამოტვირთვა\nგაზიარება\nბრძანება N 12041\n31.05.2023\n\n\n\n\n\"------\" -ის (პ/ნ \"------\")\n(ფაქტ. მის \"------\")\n2023 წლის 3 მაისის საჩივრის\n დაკმაყოფილებაზე უარის თქმის თაობაზე\n\n\n\n\nშემოსავლების სამსახურმა დავების განხილვის საბჭოს 2023 წლის 10 მაისის სხდომაზე (ოქმი №51), განიხილა \"------\"-ის  (პ/ნ \"------\" ) №75720/21-11 საჩივარი, რომელიც ეხება 2023 წლის 30 აპრილის №--------- საბაჟო დეკლარაცია - ფორმა 4-ით განსაზღვრულ დღგ-ს. \n\n\nმომჩივნის არგუმენტაცია:\nსაჩივრის ავტორის განმარტებით, არასწორად იყო ინფორმირებული, ვერც საზღვარზე გაარკვიეს, არ გააცნეს პირობები და შეიყვანეს შეცდომაში. აღნიშნულზე მითითებით, ითხოვს დარიცხული თანხის გაუქმებას.\n\n\nფაქტობრივი გარემოებები:\nსაქმის მასალებითა და საბაჟო დეპარტამენტიდან წარმოდგენილი ინფორმაციით ირკვევა, რომ 2023 წლის 30 აპრილს საბაჟო გამშვები პუნქტი „-------“ კონტროლის ზონაში „-------“ -ის მხრიდან შემოვიდა საქართველოს მოქალაქე \"------\" (პ/ნ \"------\"), რომელმაც საქართველოს საბაჟო ტერიტორიაზე შემოიტანა თეთრეული (რაოდენობა – 30 კგ).\nსაბაჟო ფორმალობების განხორციელებისას, შემოსავლების სამსახურის მონაცემთა ავტომატიზებულ ბაზებზე დაყრდნობით გამოირკვა, რომ ფიზიკურ პირ \"------\"-ს  (პ/ნ \"------\") ბოლო 30 კალენდარული დღის განმავლობაში (2023 წლის 27 აპრილს) უკვე ნასარგებლები ჰქონდა დასახელებული საგადასახადო შეღავათით.\nვინაიდან მოცემულ შემთხვევაში არ სრულდებოდა საქართველოს საგადასახადო კოდექსის 199-ე მუხლის „დ.ბ“ ქვეპუნქტით გათვალისწინებული საგადასახადო შეღავათის გავრცელებისათვის აუცილებელი ერთ-ერთი პირობა, ფიზიკური პირი \"------\"-ის  მიერ 2023 წლის 30 აპრილს (საქართველოს საგადასახადო კოდექსის 199-ე მუხლის „დ.ბ“ ქვეპუნქტით გათვალისწინებული საგადასახადო შეღავათით სარგებლობიდან მე-4 დღეს) შემოტანილ საქონელზე შევსებულ იქნა №\"------\" საბაჟო დეკლარაცია – ფორმა 4, რომლითაც მის მიერ შემოტანილი საქონლის (საბაჟო ღირებულება – 489.6 ლარი) იმპორტზე დარიცხულ იქნა იმპორტის გადასახდელი (დღგ) – 88.13 ლარის ოდენობით.\nმომჩივანი დაეთანხმა მის მიერ დეკლარირებული საქონლის თავისუფალ მიმოქცევაში გაშვების პროცედურაში მოქცევასა და იმპორტის გადასახდელით დაბეგვრას, რაც დაადასტურა საბაჟო დეკლარაცია – ფორმა 4-ზე მისი ხელმოწერით.\nამასთან, დასახელებული საქონლის დეკლარირებისას საქონლის მფლობელის მიერ საბაჟო ორგანოსთვის არ იქნა წარდგენილი საქონლის ნასყიდობის დოკუმენტი, შესაბამისად, დეკლარირების საბაჟო ფორმალობის შესრულებისა და საქონლის იმპორტის დაბეგვრის უზრუნველსაყოფად, საქონლის საბაჟო ღირებულება განისაზღვრა სარეზერვო მეთოდით.\n\"------\"- ს 2022-2023 წლებში საგადასახადო კოდექსის 199-ე მუხლის „დ.ბ“ პუნქტით გათვალისწინებული საგადასახადო შეღავათით ნასარგებლები აქვს 5-ჯერ (08/11/2022; 11/12/2022; 10/02/2023; 21/03/2023; 27/04/2023). 2023 წლის 1 იანვრიდან 23 მაისის ჩათვლით პერიოდში კი უფიქსირდება საქართველოს საბაჟო საზღვრის კვეთის (გასვლა/შემოსვლა) 92 ფაქტი, რომლის ფარგლებშიც, ხშირ შემთხვევაში საბაჟო საზღვრის კვეთა უფიქსირდება დღის განმავლობაში ორჯერ.\n\n\nშემოსავლების სამსახურმა მიიჩნია, რომ მომჩივნის მოთხოვნა არ უნდა დაკმაყოფილდეს შემდეგ გარემოებათა გამო: \nსაქართველოს საგადასახადო კოდექსის 302-ე მუხლის მე-6 ნაწილის შესაბამისად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nამავე კოდექსის 199-ე მუხლის „დ.ბ“ ქვეპუნქტის თანახმად, იმპორტის გადასახადისაგან თავისუფლდება ფიზიკური პირის მიერ 30 კალენდარულ დღეში ერთხელ საგარეო-ეკონომიკური საქმიანობის ეროვნული სასაქონლო ნომენკლატურის 28-ე–97-ე ჯგუფებით (საგარეო-ეკონომიკური საქმიანობის ეროვნული სასაქონლო ნომენკლატურის 3824 90 980 01 კოდით გათვალისწინებული საქონლის გარდა) გათვალისწინებული 500 ლარამდე ღირებულების, 30 კგ-მდე საერთო წონის საქონლის იმპორტი, რომელიც ეკონომიკური საქმიანობისათვის განკუთვნილი არ არის.\nამავე საკანონმდებლო აქტის 309-ე მუხლის 132-ე ნაწილით დადგენილია, რომ დღგ-ისგან გათავისუფლებულია საქონლის იმპორტი ამ კოდექსის 199-ე მუხლის „დ“ და „ო“ ქვეპუნქტების მოთხოვნების შესაბამისად, იმავე მუხლის შენიშვნის გათვალისწინებით, გარდა თავისუფალი ინდუსტრიული ზონიდან საქონლის იმპორტისა.\nამავე კოდექსის მე-60 მუხლის მე-2 ნაწილი ადგენს, რომ საგადასახადო შეღავათად ითვლება სხვა გადასახადის გადამხდელებთან შედარებით ცალკეული კატეგორიის გადასახადის გადამხდელებისათვის მინიჭებული უპირატესობა, კერძოდ, შესაძლებლობა, გადაიხადონ გადასახადი ნაკლები ოდენობით ან გათავისუფლდნენ გადასახადის გადახდისაგან .\nამავე მუხლის მე-5 ნაწილის თანამხმად, გადასახადის გადამხდელს უფლება აქვს, ისარგებლოს საგადასახადო შეღავათი შესაბამისი სამართლებრივი საფუძვლის წარმოშობის მომენტიდან მისი მოქმედების მთელი პერიოდის განმავლობაში. \nამავე მუხლით დადგენილია, რომ აკრძალულია ინდივიდუალური ხასიათის საგადასახადო შეღავათის დაწესება და ცალკეული პირის გათავისუფლება გადასახადისაგან.\nდადგენილია, რომ 2023 წლის 30 აპრილს საბაჟო კონტროლის ზონაში „-------“ -ის მხრიდან შემოვიდა მომჩივანი, რომელმაც შემოიტანა 30 კგ. თეთრეული. ვინაიდან, მომჩივანს ბოლო 30 კალენდარული დღის განმავლობაში, კერძოდ კი 2023 წლის 27 აპრილს უკვე ნასარგებლები ჰქონდა დასახელებული საგადასახადო შეღავათით, იგი ვერ ისარგებლებდა საქართველოს საგადასახადო კოდექსის 199-ე მუხლის „დ.ბ“ ქვეპუნქტით გათვალისწინებული საგადასახადო შეღავათით, ვინაიდან ამ შეღავათის გავრცელებისთვის აუცილებელი ერთ-ერთი პირობა არის, რომ პირმა მხოლოდ 30 კალენდარული დღის განმავლობაში ერთხელ უნდა ისარგებლოს დასახელებული უპირატესობით.\nამდენად, მომჩივნისთვის საგადასახადო შეღავათით სარგებლობისთვის საქართველოს საგადასახადო კოდექსის 199-ე მუხლის „დ.ბ“ ქვეპუნქტით გათვალისწინებული სამართლებრივი საფუძველი არ არსებობს.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ მოცემულ შემთხვევაში №\"------\"  საბაჟო დეკლარაცია – ფორმა 4-ით იმპორტის გადასახდელის დარიცხვა შესაბამისობაშია მოქმედ კანონმდებლობასთან და არ არსებობს საჩივრის დაკმაყოფილების საფუძველი.\n\n\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ:\n\n\n1. \"-------\" (პ/ნ \"-------\" ) საჩივარი არ დაკმაყოფილდეს;\n2. ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვახტანგ გორგასლის ქ. №16) ან ქუთაისის საქალაქო სასამართლოში (მის: ქ. ქუთაისი, ვიქტორ კუპრაძის ქ. №11), საქართველოს საგადასახადო კოდექსის XIV კარით დადგენილი წესით, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n16\n\nდოკუმენტის დათვალიერება\n\ninfohub@rs.ge",
    "title": "Document 254ad2d1-bc3e-425b-ad6d-ca604758d3ca"
  }
}