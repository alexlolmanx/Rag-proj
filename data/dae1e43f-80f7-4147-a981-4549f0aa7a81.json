{
  "id": "dae1e43f-80f7-4147-a981-4549f0aa7a81",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №17765/2/2022\n27 თებერვალი 2023\nდოკუმენტის #:\n17765/2/2022\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n08 დეკემბერი 2022\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაურავი, საქონლის წარდგენის/ზოგადი დეკლარირების/საქონლის დეკლარირების ვადის ან სატრანსპორტო საშუალების გამოცხადების ვადის დარღვევა, საქონლის ან/და სატრანსპორტო საშუალების უკანონო განკარგვა, დაკარგვა ან განადგურება\nჩამოტვირთვა\nგაზიარება\n№17765/2/2022\n8.12.2022\n\n\nგ ა დ ა წ ყ ვ ე ტ ი ლ ე ბ ა\n\n\nმომჩივანი: \"----------\" (ს/ნ ---------- პ/ნ ----------) \nმოპასუხე: საბაჟო დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 8.12.2022 წელს განიხილა და მიიღო გადაწყვეტილება \"----------\" 14.09.2022 წელს რეგისტრირებულ საჩივარზე (რეგისტრაციის №17765/2/2022).\n\n\nდავის საგანი: \n1. საბაჟო ორგანოსთან შეუთანხმებელი ქმედება ან საბაჟო პროცედურის პირობების დარღვევა, რამაც გამოიწვია საბაჟო ზედამხედველობის ქვეშ მყოფი სატრანსპორტო საშუალების უკანონო განკარგვა, დაკარგვა ან განადგურება;\n2. იმპორტის გადასახდელების დარიცხვა.\n\n\nგასაჩივრებული გადაწყვეტილება: \n1. საბაჟო დეპარტამენტის 29.12.2021 წლის №ELC12060 საბაჟო სამართალდარღვევის ოქმი;\n2. საბაჟო დეპარტამენტის 29.12.2021 წლის №7777/5519 საგადასახადო მოთხოვნა;\n3. შემოსავლების სამსახურის 23.08.2022 წლის №22025 ბრძანება. \n\n\nდარიცხული თანხა: 10 152,71 ლარი.\nმათ შორის:\nგადასახადი - 4 992,725 \nაქციზის გადასახადი - 4 798,5\nიმპორტის გადასახადი - 194,225\nჯარიმა - 4 992,725 \nსაურავი - 167,26\n\n\nფაქტების აღწერა \nმომჩივანმა, მის მიერ საქართველოში შემოყვანილი ავტოსატრანსპორტო საშუალება (ს/ნ \"----------\") 20.09.2018 წლის №69350/01470556 საბაჟო დეკლარაციით მოაქცია დროებითი შემოტანის სასაქონლო ოპერაციაში 20.09.2021 წლამდე ვადით.\n8.09.2021 წელს ზემოაღნიშნული სატრანსპორტო საშუალება №69350/2047019 ავტოსატრანსპორტო საშუალების აღრიცხვის მოწმობით დადეკლარირდა რეექსპორტში და სატრანსპორტო საშუალების დანიშნულების საბაჟო გამშვებ პუნქტამდე მიტანის ვადად განესაზღვრა 22.10.2021 წელი.\nაღნიშნულ ვადაში სატრანსპორტო საშუალება არ გამოცხადებულა საბაჟო კონტროლის ზონაში და არ დაუტოვებია საქართველოს საბაჟო ტერიტორია.\nმომჩივანს, საბაჟო ორგანოსთან შეუთანხმებელი ქმედებისთვის, რამაც გამოიწვია საბაჟო ზედამხედველობის ქვეშ მყოფი სატრანსპორტო საშუალების უკანონო განკარგვა, დაკარგვა ან განადგურება, საბაჟო დეპარტამენტის 29.12.2021 წლის №ELC12060 საბაჟო სამართალდარღვევის ოქმით, დაეკისრა საბაჟო კოდექსის 172-ე მუხლის პირველი ნაწილით გათვალისწინებული პასუხისმგებლობა - ჯარიმა სატრანსპორტო საშუალებაზე გადასახდელი იმპორტის გადასახდელის თანხის 100 პროცენტის ოდენობით. ამასთან, გამოიცა საბაჟო დეპარტამენტის 29.12.2021 წლის №EL7777/5519 საგადასახადო მოთხოვნა, რომლითაც მომჩივანს უკანონოდ განკარგულ საქონელზე დაერიცხა შესაბამისი გადასახდელი, ასევე საგადასახადო კოდექსის 272-ე მუხლის შესაბამისად – საურავი. \nსაბაჟო დეპარტამენტის 29.12.2021 წლის №ELC12060 საბაჟო სამართალდარღვევის ოქმი და EL7777/5519 საგადასახადო მოთხოვნა გასაჩივრდა შემოსავლების სამსახურში, რომლის 23.08.2022 წლის №22025 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nდადგენილი ფაქტობრივი გარემოებაა, რომ მომჩივანის მიერ საქართველოს საბაჟო ტერიტორიაზე შემოტანილი სატრანსპორტო საშუალება ავტოსატრანსპორტო საშუალების აღრიცხვის მოწმობით დადეკლარირდა რეექსპორტში და მისი დანიშნულების საბაჟო გამშვებ პუნქტამდე მიტანის ვადა განისაზღვრა 45 კალენდარულ დღემდე პერიოდი, თუმცა სატრანსპორტო საშუალება არ გამოცხადებულა საბაჟო კონტროლის ზონაში საქართველოს ტერიტორიის დატოვების და რეექსპორტის დეკლარაციის კონტროლიდან მოხსნის მიზნით. შესაბამისად, მომჩივნის მხრიდან ადგილი აქვს სატრანსპორტო საშუალების გამოცხადების ვადის დარღვევას და საბაჟო ორგანოსთან შეუთანხმებელ ქმედებას, რამაც გამოიწვია საბაჟო ზედამხედველობის ქვეშ მყოფი სატრანსპორტო საშუალების უკანონო განკარგვა/დაკარგვა/განადგურება. აღნიშნული სამართალდარღვევებისთვის საბაჟო კოდექსის 165-ე მუხლი და 172-ე მუხლის პირველი ნაწილი ადგენს პირის პასუხისმგებლობას, რაც ასევე წარმოშობს საბაჟო ვალდებულებას.\nშემოსავლების სამსახური მიუთითებს, რომ მომჩივნის მიერ მითითებული გარემოებები არ წარმოშობს საფუძველს იმის დასადასტურებლად, რომ საბაჟო ზედამხედველობის ქვეშ მოქცეული სატრანსპორტო საშუალების მიმართ არ დარღვეულა გამოცხადების ვადა და არ განხორციელებულა საბაჟო ორგანოსთან შეუთანხმებელი ქმედება, რამაც საბაჟო ზედამხედველობის ქვეშ მყოფი საქონლის ან/და სატრანსპორტო საშუალების უკანონო განკარგვა/დაკარგვა/განადგურება გამოიწვია.\nზემოაღნიშნული სამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ სადავო ადმინისტრაციული აქტები შედგენილია კანონმდებლობის შესაბამისად და არ არსებობს საჩივრების დაკმაყოფილების საფუძველი.\n\n\nმომჩივნის არგუმენტაცია \nსაბაჟო სამართალდარღვევის ოქმში მითითებული ავტომანქანით ს/ნ \"----------\"მართლაც შემოვიდა საქართველოში, მაგრამ ის გამოვიდა მწყობრიდან და ვერ მოახერხა მისი გაყვანა.\nშემოსავლების სამსახურმა სრულფასოვნად არ გამოიკვლია საჩივარი და შესაბამისი მტკიცებულებები და მიიღო უკანონო ბრძანება საჩივრის არ დაკმაყოფილების თაობაზე, გარდა ამისა გასული იყო ოქმის შედგენის ვადა.\nადმინისტრაციულ სამართალდარღვევათა კოდექსის 38-ე მუხლის თანახმად, ადმინისტრაციული სახდელი შეიძლება დაედოს არაუგვიანეს ორი თვისა სამართალდარღვევის ჩადენის დღიდან, ხოლო როცა სამართალდარღვევა დენადია - არაუგვიანეს ორი თვისა, მისი გამოვლენის დღიდან.\nარანაირი სამართალდარღვევა არ ჩაუდენია, გარდა ამისა, გასულია ოქმის შედგენის ვადა, ასევე ოქმი არ არის დასაბუთებული და მისი შინაარსი გაურკვეველი და ბუნდოვანია, მისი შედგენისას არ ჩატარებულა შესაბამისი ადმინისტრაციული წარმოება და აღნიშნული წარმოებით მოპოვებულ მტკიცებულებებზე დაყრდნობით არ შედგენილა ოქმი.\nმომჩივანი ითხოვს გაუქმდეს 29.12.2021 წლის №ELC12060 საბაჟო სამართალდარღვევის ოქმი, №EL7777/5519 საგადასახადო მოთხოვნა და შემოსავლების სამსახურის 23.08.2022 წლის №22025 ბრძანება და გათავისუფლდეს ჯარიმის გადახდის ვალდებულებისგან.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაბაჟო კოდექსის 70-ე მუხლის პირველი, მე-2 და მე-4 ნაწილების თანახმად:\n1. საქართველოს საბაჟო ტერიტორიაზე შემოტანილი საქონელი შემოტანისთანავე ექვემდებარება საბაჟო ზედამხედველობას და შეიძლება დაექვემდებაროს საბაჟო კონტროლის პროცედურებს.\n2. საქონელი მისი საბაჟო სტატუსის განსაზღვრამდე რჩება საბაჟო ზედამხედველობის ქვეშ და საბაჟო ორგანოს თანხმობის გარეშე მისი საბაჟო ზედამხედველობიდან გატანა ან განკარგვა არ შეიძლება. ამ კოდექსის 141-ე მუხლის შესაბამისად, საქართველოს საქონელი მისი საბაჟო სტატუსის განსაზღვრის შემდეგ საბაჟო ზედამხედველობას არ ექვემდებარება. უცხოური საქონელი მისი საბაჟო სტატუსის შეცვლამდე, საქართველოს საბაჟო ტერიტორიიდან გატანამდე ან განადგურებამდე საბაჟო ზედამხედველობის ქვეშ უნდა დარჩეს.\n4. თუ საბაჟო ზედამხედველობის ქვეშ მყოფი საქონელი განადგურდა ან დაზიანდა, საქონლის მფლობელი ვალდებულია საბაჟო ორგანოს დაუყოვნებლივ აცნობოს ამის შესახებ და წარუდგინოს საქონლის განადგურების ან დაზიანების უტყუარი მტკიცებულებები, რომლებიც დამოწმებულია შესაბამისი უფლებამოსილი სახელმწიფო ორგანოს მიერ. სხვა შემთხვევაში ეს საქონელი საბაჟო ზედამხედველობიდან უკანონოდ გატანილად მიიჩნევა.\nამავე კოდექსის 138-ე მუხლის „გ“ ქვეპუნქტის თანახმად, დროებით შემოტანის პროცედურაში საქონლის მოქცევისთვის აუცილებელია დროებით შემოტანილი საქონელი უკან იქნეს გატანილი უცვლელ მდგომარეობაში, გარდა იმ ცვლილებებისა, რომლებიც გამოწვეულია ექსპლუატაციით, ტრანსპორტირებით ან შენახვის ნორმალური პირობებისთვის დამახასიათებელი ბუნებრივი დანაკარგებით.\n„საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 2019 წლის 29 აგვისტოს №257 ბრძანებით დამტკიცებული „საბაჟო ზედამხედველობის შესახებ“ (დანართი №3) ინსტრუქციის პირველი მუხლის პირველი, მე-2 და მე-3 პუნქტების თანახმად:\n1. საბაჟო ზედამხედველობის ქვეშ მოქცეული საქონლის მიმართ შეიძლება განხორციელდეს მხოლოდ საბაჟო ორგანოსთან შეთანხმებული მოქმედებები და ოპერაციები, თუ კანონმდებლობით სხვა რამ არ არის გათვალისწინებული.\n2. საბაჟო ზედამხედველობის ქვეშ მოქცეული საქონელი უნდა დარჩეს უცვლელ მდგომარეობაში, გარდა იმ ცვლილებებისა, რომლებიც გამოწვეულია ბუნებრივი ცვეთის, ტრანსპორტირების ან შენახვის ნორმალური პირობებისათვის დამახასიათებელი ბუნებრივი დანაკარგებით.\n3. თუ საბაჟო ზედამხედველობის ქვეშ მოქცეული საქონელი განადგურდა ან დაზიანდა, საქონლის მფლობელი ვალდებულია, დაუყოვნებლივ შეატყობინოს საბაჟო ორგანოს და წარუდგინოს მას საქონლის განადგურების ან დაზიანების უტყუარი მტკიცებულებები, რომლებიც დამოწმებულია შესაბამისი უფლებამოსილი სახელმწიფო ორგანოს მიერ. სხვა შემთხვევაში, საქონელი ჩაითვლება საბაჟო ზედამხედველობიდან უკანონოდ გასულად.\nსაბაჟო კოდექსის 172-ე მუხლის პირველი ნაწილის თანახმად, საბაჟო ორგანოსთან შეუთანხმებელი ქმედება ან საბაჟო პროცედურის პირობების დარღვევა, რამაც გამოიწვია საბაჟო ზედამხედველობის ქვეშ მყოფი საქონლის ან/და სატრანსპორტო საშუალების უკანონო განკარგვა, დაკარგვა ან განადგურება, იწვევს დაჯარიმებას იდენტურ/მსგავს საქონელზე ან/და სატრანსპორტო საშუალებაზე გადასახდელი იმპორტის გადასახდელის თანხის 100 პროცენტის ოდენობით.\nსაგადასახადო კოდექსის 64-ე მუხლის მე-2 ნაწილის „დ“ ქვეპუნქტის შესაბამისად, საგადასახადო ორგანო ვალდებულია პირს წარუდგინოს საგადასახადო მოთხოვნა, თუ არსებობს პირისათვის იმპორტის გადასახდელის დარიცხვის შესახებ ან/და საბაჟო სანქციის შეფარდების შესახებ საბაჟო ორგანოს გადაწყვეტილება ან საბაჟო სამართალდარღვევის ოქმი.\nამავე კოდექსის 163-ე მუხლის მე-16 ნაწილის თანახმად, საბაჟო სამართალდარღვევის ჩადენისთვის ამ კოდექსით გათვალისწინებული საბაჟო სანქციის შეფარდების ხანდაზმულობის ვადაა 3 წელი. ეს ვადა არ გამოიყენება ამ კოდექსის 141-ე მუხლის მე-3 ნაწილით გათვალისწინებულ შემთხვევაში.\nდადგენილია, რომ საბაჟო ორგანოს მიერ განსაზღვრულ ვადაში სადავო სატრანსპორტო საშუალება არ გამოცხადებულა საბაჟო კონტროლის ზონაში და არ დაუტოვებია საქართველოს საბაჟო ტერიტორია.\nმომჩივნის განმარტებით, ავტომანქანა გამოვიდა მწყობრიდან და ვერ მოახერხა მისი გაყვანა. მიაჩნია, რომ შემოსავლების სამსახურმა სრულფასოვნად არ გამოიკვლია შესაბამისი მტკიცებულებები და მიიღო უკანონო ბრძანება საჩივრის არ დაკმაყოფილების თაობაზე, გარდა ამისა გასული იყო ოქმის შედგენის ვადა.\nმომჩივანი არ წარმოადგენს აღნიშნული არგუმენტის დამადასტურებელ რაიმე მტკიცებულებას, რაც შეეხება საბაჟო სანქციის შეფარდების ხანდაზმულობის საკითხს, საბჭო აღნიშნავს, რომ საბაჟო სამართალდარღვევის საქმის წარმოება რეგულირდება საბაჟო კანონმდებლობით, რომლის თანახმად, საბაჟო სანქციის შეფარდების ხანდაზმულობის ვადაა 3 წელი. შესაბამისად მომჩივნის არგუმენტები საფუძველს მოკლებულია.\nამგვარად, ვინაიდან სატრანსპორტო საშუალებას არ დაუტოვებია საქართველოს საბაჟო ტერიტორია, საბჭოს მიაჩნია, რომ მომჩივნისთვის საბაჟო კოდექსის 172-ე მუხლის პირველი ნაწილით გათვალისწინებული სანქციის დაკისრება და იმპორტის გადასახდელების დარიცხვა მართებულია.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n19\n\nდოკუმენტის დათვალიერება\n\ninfohub@rs.ge",
    "title": "Document dae1e43f-80f7-4147-a981-4549f0aa7a81"
  }
}