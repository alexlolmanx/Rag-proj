{
  "id": "626235d6-68c3-4030-bdc9-ff8d5ed04ceb",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24935/2/2025\n24 აპრილი 2025\nდოკუმენტის #:\n24935/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n23 აპრილი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nდაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო ორგანოსათვის ინფორმაციის წარუდგენლობა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\n№24935/2/2025\n23 აპრილი 2025 \nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: „----------“ (ს/ნ ----------)\nმოპასუხე:  აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, შემადგენლობით, 27.03.2025 წელს განიხილა და მიიღო გადაწყვეტილება თამარ ახობაძის 20.03.2025 წელს რეგისტრირებულ საჩივარზე (რეგისტრაციის №24935/2/2025). \n\n\nდავის საგანი:\nსააღრიცხვო დოკუმენტაციის ან/და დაბეგვრასთან დაკავშირებული ინფორმაციის წარუდგენლობისათვის დაკისრებული ჯარიმის მართლზომიერება.\n\n\nგასაჩივრებული გადაწყვეტილება:\n1. აუდიტის დეპარტამენტის 29.10.2024 წლის №189022 საგადასახადო სამართალდარღვევის ოქმი;\n2. აუდიტის დეპარტამენტის 26.11.2024 წლის №189026 საგადასახადო სამართალდარღვევის ოქმი;\n3. შემოსავლების სამსახურის 4.03.2025 წლის №3666 ბრძანება.\n\n\nდარიცხული თანხა:\nჯარიმა - 1 400 ლარი. \n\n\nფაქტების აღწერა\nმომჩივანს აუდიტის დეპარტამენტის 29.10.2024 წლის №189022 საგადასახადო სამართალდარღვევის ოქმით, საგადასახადო კოდექსის 43-ე მუხლის მოთხოვნების დარღვევისათვის შეეფარდა საგადასახადო კოდექსის 279-ე მუხლის პირველი ნაწილით გათვალისწინებული სანქცია - ჯარიმა 400 ლარის ოდენობით. ამასთან გადასახადის გადამხდელს ხელახლა დაევალა ინფორმაციის წარდგენა, თუმცა დადგენილ ვადაში ინფორმაციის წარუდგენლობისათვის, აუდიტის დეპარტამენტის 26.11.2024 წლის №189026 საგადასახადო სამართალდარღვევის ოქმით, დაეკისრა საგადასახადო კოდექსის 279-ე მუხლის მე-2 ნაწილით განსაზღვრული სანქცია - ჯარიმა 1000 ლარი.\nაღნიშნული საგადასახადო სამართალდარღვევის ოქმები 2024 წლის 6 დეკემბერს გასაჩივრდა შემოსავლების სამსახურში, რომელმაც 19.12.2024 წლის №26632 ბრძანებით საჩივარი არ დააკმაყოფილა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაბჭოს 31.01.2025 წლის №24622/2/2025 გადაწყვეტილებით, საჩივარი, გადასახადის გადამხდელის მონაწილეობით, ხელახლა განსახილველად დაუბრუნდა შემოსავლების სამსახურს.\nშემოსავლების სამსახურმა განიხილა დაბრუნებული საჩივარი და 4.03.2025 წლის №3666 ბრძანებით არ დააკმაყოფილა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 306-ე მუხლის მე-2 ნაწილზე, 70-ე, 43-ე, 269-ე, 279-ე მუხლებზე და საქმეში არსებულ მასალებზე, რომლის მიხედვით დგინდება, რომ გადასახადის გადამხდელის მიერ არ იქნა წარმოდგენილი აუდიტის დეპარტამენტის 2024 წლის 12 აგვისტოს №------- და 31 ოქტომბრის №-------- წერილებით მოთხოვნილი ინფორმაცია.\nამასთან, შემოსავლების სამსახური აღნიშნავს, რომ საქართველოს ფინანსთა სამინისტროსთან არსებული დავების განხილვის საბჭოს გადაწყვეტილების შესაბამისად, საკითხის დამატებით შესწავლა/გამოკვლევის შედეგად არ გამოვლინდა ისეთი ფაქტობრივი გარემოებები და სამართლებრივი საფუძვლები, რომელიც შეცვლიდა საგადასახადო შემოწმებით განსაზღვრულ ვალდებულებებს.\nზემოაღნიშნულის გათვალისწინებით, შემოსავლების სამსახურმა მიიჩნია, რომ გადასახადის გადამხდელის მიერ დარღვეულია საგადასახადო კოდექსით დადგენილი მოთხოვნები, საგადასახადო სამართალდარღვევის ოქმები შედგენილია გამოვლენილი სამართალდარღვევის ფაქტზე, მოქმედი კანონმდებლობის მოთხოვნათა დაცვით და არ არსებობს მათი გაუქმების/ბათილად ცნობის და საჩივრის დაკმაყოფილების სამართლებრივი საფუძველი.\n\n\nმომჩივნის არგუმენტაცია\nგადასახადის გადამხდელი არ ეთანხმება საგადასახადო სამართალდარღვევის ოქმებს და ითხოვს მათ ბათილობას. აცხადებს, რომ პირველი შეტყობინების მიღებიდან ხუთი სამუშაო დღის ვადაში აცნობა აუდიტის დეპარტამენტს, რომ მოთხოვნილ დოკუმენტაციას წარუდგენდა მაქსიმალურად მოკლე ვადაში, ვინაიდან წერილში მითითებული პირები არ იმყოფებოდნენ საქართველოში, ხოლო მეორე შეტყობინების შემთხვევაში, აუდიტის დეპარტამენტს განსაზღვრულ ვადაში წარუდგინა ორი პირის მიერ ჩარიცხული თანხების შესახებ ინფორმაცია და მიუთითა, რომ დანარჩენ პირებზე დოკუმენტაციას წარადგენდა შეძლებისდაგვარად მოკლედ ვადაში. ამასთან, მეორე შეტყობინება როდესაც მიიღეს მათ არ გააჩნდათ სხვა დოკუმენტაცია, რომლის წარდგენასაც შეძლებდა, რაც ადასტურებს, რომ ჯარიმა დაერიცხა იმის გამო, რომ არ წარადგინა დოკუმენტაცია, რომელიც ისედაც არ გააჩნდა.\nამასთან, მომჩივანი აღნიშნავს, რომ შემოსავლების სამსახური ითხოვს ისეთ დოკუმენტაციის წარდგენას, რომლის მიღებაც დამოკიდებულია მესამე პირების ნებაზე.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 43-ე მუხლის მე-4 ნაწილის მიხედვით, საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nსაგადასახადო კოდექსის 70-ე მუხლის პირველი ნაწილის „ა“ ქვეპუნქტის მიხედვით, საგადასახადო ორგანოს უფლება აქვს, პირს მოსთხოვოს მისი სააღრიცხვო დოკუმენტაციის ან/და მის დაბეგვრასთან დაკავშირებული ინფორმაციის (მათ შორის, საქართველოს საერთაშორისო ხელშეკრულების საფუძველზე სხვა სახელმწიფოს კომპეტენტური (უფლებამოსილი) ორგანოს მიერ მოთხოვნილი ინფორმაციის) წარდგენა.\nსაგადასახადო კოდექსის 279-ე მუხლის პირველი და მე-2 ნაწილების თანახმად:\n1. საგადასახადო ორგანოს მიერ ამ კოდექსით დადგენილი წესით მოთხოვნის შემთხვევაში სააღრიცხვო დოკუმენტაციის ან/და დაბეგვრასთან დაკავშირებული ინფორმაციის, აგრეთვე საგადასახადო ორგანოს მიერ მითითებულ ვადაში ქონების ნუსხის წარუდგენლობა იწვევს პირის დაჯარიმებას 400 ლარის ოდენობით.\n2. ამ მუხლის პირველი ნაწილით განსაზღვრული ქმედება, ჩადენილი განმეორებით, იწვევს პირის დაჯარიმებას ყოველ შემდგომ განმეორებაზე 1 000 ლარის ოდენობით.\nდადგენილია, რომ აუდიტის დეპარტამენტის 2024 წლის 12 აგვისტოს №------- და 31 ოქტომბრის №------ წერილებით საგადასახადო ორგანომ მომჩივნისგან მოითხოვა საბანკო ანგარიშებზე ჩარიცხული თანხების შესახებ ინფორმაცია (ამონაწერები) 10 ფიზიკური პირის მიერ საბანკო ანგარიშებზე ჩარიცხული თანხების (მათ შორის გზავნილების) მიზნობრიობის შესახებ, მეორე მხარის წერილობითი განმარტება დამოწმებული ნოტარიულად. მოთხოვნილი ინფორმაციის წარუდგენლობისთვის მომჩივანს შეეფარდა საგადასახადო კოდექსის 279-ე მუხლის პირველი ნაწილით გათვალისწინებული ჯარიმა, ხოლო იგივე ქმედების განმეორებით ჩადენისთვის დაეკისრა ამავე მუხლის მე-2 ნაწილით განსაზღვრული სანქცია.\nსაბჭო განმარტავს, რომ საგადასახადო კოდექსის 70-ე მუხლით გათვალისწინებული საგადასახადო ორგანოს უფლებამოსილება პირს მოსთხოვოს მისი სააღრიცხვო დოკუმენტაციის ან/და მის დაბეგვრასთან დაკავშირებული ინფორმაციის წარდგენა არ გულისხმობს პირის მიერ მესამე პირის ნებაზე დამოკიდებული ინფორმაციის მოთხოვნის უფლებას და შესაბამისად, პირის ვალდებულებას საგადასახადო ორგანოს მოთხოვნის საფუძველზე შექმნას და წარადგინოს იმ სახის დოკუმენტი, რაც მისი სააღრიცხვო დოკუმენტაციის ან/და მისი დაბეგვრასთან დაკავშირებული ინფორმაციის დამუშავების შედეგად არ მიიღება.\nამდენად, იმ გარემოების გათვალისწინებით, რომ განსახილველ შემთხვევაში საგადასახადო ორგანოს მიერ მოთხოვნილი ინფორმაციის წარდგენა დამოკიდებულია მესამე პირების ნებაზე, საბჭოს არამართლზომიერად მიაჩნია გადასახადის გადამხდელისთვის დავალება მესამე პირებისგან გამოითხოვოს ამ უკანასკნელის მფლობელობაში არსებული ინფორმაცია ან მასვე მოთხოვოს შესაბამისი დოკუმენტის შექმნა (კონკრეტული ფიზიკური პირების მიერ საბანკო ანგარიშებზე ჩარიცხული თანხების მიზნობრიობის წერილობითი განმარტებები, ნოტარიულად დამოწმებული).\nაღსანიშნავია ის გარემოებაც, რომ მომჩივანმა ხუთი სამუშაო დღის ვადაში აცნობა აუდიტის დეპარტამენტს, რომ მოთხოვნილ დოკუმენტაციას წარუდგენდა მაქსიმალურად მოკლე ვადაში, ვინაიდან წერილში მითითებული პირები არ იმყოფებოდნენ საქართველოში, ხოლო მეორე შეტყობინების შემთხვევაში, აუდიტის დეპარტამენტს განსაზღვრულ ვადაში წარუდგინა ორი პირის მიერ ჩარიცხული თანხების შესახებ ინფორმაცია და მიუთითა, რომ დანარჩენ პირებზე დოკუმენტაციას წარადგენდა შეძლებისდაგვარად მოკლედ ვადაში.\nზემოაღნიშნული სამართლებრივი ნორმების, ფაქტობრივი გარემოებების და მხარეთა არგუმენტების გათვალისწინებით, საბჭოს მიაჩნია, რომ გასაჩივრებული საგადასახადო სამართალდარღვევის ოქმებით მომჩივანს არამართლზომიერად შეეფარდა საგადასახადო კოდექსის 279-ე მუხლით გათვალისწინებული სანქციები და სახეზეა აღნიშნული ოქმების გაუქმების და საჩივრის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ა“ ქვეპუნქტით და გადაწყვიტა: \n\n\n1. საჩივარი დაკმაყოფილდეს;\n2. გაუქმდეს შემოსავლების სამსახურის 4.03.2025 წლის №3666 ბრძანება;\n3. გაუქმდეს აუდიტის დეპარტამენტის 29.10.2024 წლის №189022 და 26.11.2024 წლის №189026 საგადასახადო სამართალდარღვევის ოქმები;\n4. აუდიტის დეპარტამენტს დაევალოს, მომჩივნის პირადი აღრიცხვის ბარათის შესაბამისი კორექტირება;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაგადასახადო ორგანოსათვის ინფორმაციის წარუდგენლობა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n31\n\nდოკუმენტის დათვალიერება\n\ninfohub@rs.ge",
    "title": "Document 626235d6-68c3-4030-bdc9-ff8d5ed04ceb"
  }
}