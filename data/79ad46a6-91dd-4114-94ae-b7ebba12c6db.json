{
  "id": "79ad46a6-91dd-4114-94ae-b7ebba12c6db",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგანჩინება №ბს-605-602(კ-17)\n26 დეკემბერი 2022\nდოკუმენტის #:\nბს-605-602(კ-17)\nდოკუმენტის ტიპი:\nუზენაესი სასამართლოს გადაწყვეტილება\nსტატუსი:\nმოქმედი\nმიღების თარიღი:\n14 სექტემბერი 2017\nკატეგორია:\nსაგადასახადო/საბაჟო დავა\nდოკუმენტის მიმღები:\nსასამართლო\nგადაწყვეტილების შინაარსი:\nგანუხლველად დარჩა\nკონსოლიდირებული ცვლილება\nძირითადი/კონსოლიდირებული დოკუმენტი\nსასამართლო დავის კატეგორია:\nსაგადასახადო/საბაჟო დავა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო დავის დაწყება, საჩივრის განხილვაზე უარის თქმა\nჩამოტვირთვა\nგაზიარება\n1\nI ეტაპი - შემოსავლების სამსახური\n0 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n2 დოკუმენტი\nსაქართველოს უზენაესი სასამართლო\nგანჩინება\nსაქართველოს სახელით\n\n\n№ბს-605-602(კ-17)                                                                                                    \n14 სექტემბერი, 2017 წელი                   \nქ. თბილისი      \nადმინისტრაციულ საქმეთა პალატამ\nშემდეგი შემადგენლობით:\n \nთავმჯდომარე   მაია ვაჩაძე  (მომხსენებელი)\nმოსამართლეები:    ნუგზარ სხირტლაძე\nვასილ როინიშვილი\n \nსაქართველოს ადმინისტრაციული საპროცესო კოდექსის პირველი მუხლისა და 34-ე მუხლის მე-3 ნაწილის საფუძველზე, საქართველოს სამოქალაქო საპროცესო კოდექსის 408-ე მუხლის მე-3 ნაწილის შესაბამისად, ზეპირი განხილვის გარეშე, შეამოწმა სსიპ შემოსავლების სამსახურის საკასაციო საჩივრის დასაშვებობის საფუძვლების არსებობა თბილისის სააპელაციო სასამართლოს ადმინისტრაციულ საქმეთა პალატის 2016 წლის 8 ივნისის განჩინების გაუქმების თაობაზე.\n ა ღ წ ე რ ი ლ ო ბ ი თ ი   ნ ა წ ი ლ ი:\n      \n2015 წლის 1 სექტემბერს ლ. ტ-ემ სასარჩელო განცხადებით მიმართა თბილისის საქალაქო სასამართლოს ადმინისტრაციულ საქმეთა კოლეგიას, მოპასუხის - სსიპ შემოსავლების სამსახურის მიმართ.\n \nმოსარჩელემ სსიპ შემოსავლების სამსახურის აუდიტის დეპარტამენტის 2014 წლის 31 ოქტომბრის №096701 საგადასახადო სამართალდარღვევის ოქმისა და სსიპ შემოსავლების სამსახურის 2015 წლის 6 აგვისტოს №29256 ბრძანების ბათილად ცნობა მოითხოვა.\n \nთბილისის საქალაქო სასამართლოს ადმინისტრაციულ საქმეთა კოლეგიის 2015 წლის 27 ნოემბრის გადაწყვეტილებით ლ. ტ-ის სარჩელი დაკმაყოფილდა ნაწილობრივ; სადავო საკითხის გადაუწყვეტლად ბათილად იქნა ცნობილი სსიპ შემოსავლების სამსახურის 2015 წლის 6 აგვისტოს №29256 ბრძანება და სსიპ შემოსავლების სამსახურს საქმისათვის არსებითი მნიშვნელობის მქონე ფაქტობრივი გარემოებების გამოკვლევისა და ურთიერთშეჯერების შემდეგ, ახალი ინდივიდუალური ადმინისტრაციულ-სამართლებრივი აქტის გამოცემა დაევალა; სარჩელი სსიპ შემოსავლების სამსახურის აუდიტის დეპარტამენტის 2014 წლის 31 ოქტომბრის №096701 საგადასახადო სამართალდარღვევის ოქმის ბათილად ცნობის ნაწილში არ დაკმაყოფილდა.\n \nთბილისის საქალაქო სასამართლოს ადმინისტრაციულ საქმეთა კოლეგიის 2015 წლის 27 ნოემბრის გადაწყვეტილება სააპელაციო წესით გაასაჩივრა სსიპ შემოსავლების სამსახურმა, რომელმაც გასაჩივრებული გადაწყვეტილების გაუქმება და ახალი გადაწყვეტილებით სარჩელის დაკმაყოფილებაზე უარის თქმა მოითხოვა.\n \nთბილისის სააპელაციო სასამართლოს ადმინისტრაციულ საქმეთა პალატის 2016 წლის 8 ივნისის განჩინებით სსიპ შემოსავლების სამსახურის სააპელაციო საჩივარი არ დაკმაყოფილდა; უცვლელად დარჩა თბილისის საქალაქო სასამართლოს ადმინისტრაციულ საქმეთა კოლეგიის 2015 წლის 27 ნოემბრის გადაწყვეტილება.\n \nთბილისის სააპელაციო სასამართლოს ადმინისტრაციულ საქმეთა პალატის 2016 წლის 8 ივნისის განჩინება საკასაციო წესით გაასაჩივრა სსიპ შემოსავლების სამსახურმა, რომელმაც გასაჩივრებული განჩინების გაუქმება და ახალი გადაწყვეტილებით სარჩელის დაკმაყოფილებაზე უარის თქმა მოითხოვა.\n \nკასატორის განმარტებით, საგადასახადო კოდექსის 299-ე მუხლის შესაბამისად, 1.საგადასახადო ორგანოს მიერ პირის მიმართ ამ კოდექსის საფუძველზე მიღებული გადაწყვეტილება შეიძლება გასაჩივრდეს დავის განმხილველ ორგანოში ამ თავით დადგენილი წესით; 4.პირს უფლება აქვს, გაასაჩივროს საგადასახადო ორგანოს გადაწყვეტილება მისი ჩაბარებიდან 30 დღის ვადაში. საგადასახადო კოდექსის 301-ე მუხლის შესაბამისად, დავის განმხილველი ორგანო საჩივარს არ განიხილავს, თუ გასულია საჩივრის წარდგენის ვადა. კასატორის მითითებით, მოსარჩელეს 2014 წლის 31 ოქტომბრის საგადასახადო სამართალდარღვევის ოქმი გაეგზავნა 19 ნოემბერს, რომელიც მას ჩაჰბარდა 22 ნოემბერს. შესაბამისად, მას გასაჩივრების ვადა ამოეწურა 2014 წლის 22 დეკემბერს (20 დეკემბერი ემთხვეოდა არასამუშაო დღეს). აღნიშნულიდან გამომდინარე, ვინაიდან საჩივარი წარდგენილია 29 დეკემბერს, გასაჩივრების ვადის დარღვევით, საჩივარი საგადასახადო სამართალდარღვევის ოქმის გაუქმების მოთხოვნით, დარჩა განუხილველი.\n \nკასატორი არ ეთანხმება სასამართლოს განმარტებას, რომლის თანახმადაც, მიუხედავად იმისა, რომ იმავე გარემოებაზე, იმავე მომჩივნის მიმართ, იმავე დავის საგანზე მიღებული იყო გადაწყვეტილება, საგადასახადო ორგანომ მაინც უნდა გამოიკვლიოს აღნიშნული საკითხი, ვინაიდან, კასატორის მითითებით, საქართველოს საგადასახადო კოდექსის 299-ე მუხლის თანახმად, 30-დღიანი ვადის გასვლის შემდეგ დავის დაწყება დასაშვებია ახლად აღმოჩენილი ან ახლად გამოვლენილი გარემოებების ან მტკიცებულებების საფუძვლით. იმავე მუხლის მე-7 ნაწილი განმარტავს, რომ ახლად აღმოჩენილად ან ახლად გამოვლენილად ჩაითვლება ისეთი გარემოებები ან მტკიცებულებები, რომლებიც მომჩივანმა არ იცოდა და არ შეეძლო სცოდნოდა მისთვის არასასურველი გადაწყვეტილების მიღებამდე და რომელთა დროულად წარდგენა გამოიწვევდა მომჩივნისათვის ხელსაყრელი გადაწყვეტილების მიღებას. აღნიშნულ ნორმას იმპერატიულად განმარტავს, თუ რა პირობების არსებობის შემთხვევაში შეიძლება დავის დაწყება ვადის გასვლის შემდეგ, შესაბამისად, საგადასახადო ორგანო არ იყო უფლებამოსილი განეხილა ლ. ტ-ის საჩივრები და მიიღო კანონშესაბამისი გადაწყვეტილება.\n \nსაქართველოს უზენაესი სასამართლოს ადმინისტრაციულ საქმეთა პალატის 2017 წლის 29  მაისის განჩინებით საქართველოს ადმინისტრაციული საპროცესო კოდექსის 34-ე მუხლის მე-3 ნაწილის შესაბამისად, დასაშვებობის შესამოწმებლად წარმოებაში იქნა მიღებული სსიპ შემოსავლების სამსახურის საკასაციო საჩივარი.            \n \nს ა მ ო ტ ი ვ ა ც ი ო   ნ ა წ ი ლ ი:\n \nსაკასაციო სასამართლო საქმის შესწავლის, საკასაციო საჩივრის დასაშვებობის შემოწმების შედეგად მიიჩნევს, რომ სსიპ შემოსავლების სამსახურის საკასაციო საჩივარი არ აკმაყოფილებს საქართველოს ადმინისტრაციული საპროცესო კოდექსის 34-ე მუხლის მე-3 ნაწილის მოთხოვნებს და არ ექვემდებარება დასაშვებად ცნობას შემდეგ გარემოებათა გამო:\n \nსაქართველოს ადმინისტრაციული საპროცესო კოდექსის 34-ე მუხლის მე-3 ნაწილი განსაზღვრავს საკასაციო საჩივრის დასაშვებობის ამომწურავ საფუძვლებს, კერძოდ, აღნიშნული ნორმის თანახმად, საქართველოს უზენაესი სასამართლოს მიერ საკასაციო საჩივარი დაიშვება, თუ კასატორი დაასაბუთებს, რომ: ა) საქმე მოიცავს სამართლებრივ პრობლემას, რომლის გადაწყვეტაც ხელს შეუწყობს სამართლის განვითარებას და ერთგვაროვანი სასამართლო პრაქტიკის ჩამოყალიბებას; ბ) საქართველოს უზენაეს სასამართლოს მანამდე მსგავს სამართლებრივ საკითხზე გადაწყვეტილება არ მიუღია; გ) საკასაციო საჩივრის განხილვის შედეგად მოცემულ საქმეზე სავარაუდოა მსგავს სამართლებრივ საკითხზე საქართველოს უზენაესი სასამართლოს მანამდე არსებული პრაქტიკისაგან განსხვავებული გადაწყვეტილების მიღება; დ) სააპელაციო სასამართლოს გადაწყვეტილება განსხვავდება მსგავს სამართლებრივ საკითხზე საქართველოს უზენაესი სასამართლოს მანამდე არსებული პრაქტიკისაგან; ე) სააპელაციო სასამართლომ საქმე განიხილა მატერიალური ან/და საპროცესო სამართლის ნორმების მნიშვნელოვანი დარღვევით, რასაც შეეძლო არსებითად ემოქმედა საქმის განხილვის შედეგზე; ვ) სააპელაციო სასამართლოს გადაწყვეტილება ეწინააღმდეგება მსგავს სამართლებრივ საკითხზე ადამიანის უფლებათა და ძირითად თავისუფლებათა დაცვის კონვენციას და ადამიანის უფლებათა ევროპული სასამართლოს პრეცედენტულ სამართალს.\n \nსაკასაციო სასამართლო მიიჩნევს, რომ წარმოდგენილი საკასაციო საჩივარი არ არის დასაშვები საქართველოს ადმინისტრაციული საპროცესო კოდექსის 34-ე მუხლის მე-3 ნაწილით გათვალისწინებული არც ერთი ზემოთ მითითებული საფუძვლით.\n \nსაკასაციო საჩივარი არ არის დასაშვები სააპელაციო სასამართლოს განჩინების საკასაციო სასამართლოს მიერ დამკვიდრებული პრაქტიკისაგან განსხვავების არსებობის საფუძვლით და ამასთან, არ არსებობს საკასაციო საჩივრის განხილვის შედეგად მსგავს სამართლებრივ საკითხზე საქართველოს უზენაესი სასამართლოს მანამდე არსებული პრაქტიკისაგან განსხვავებული გადაწყვეტილების მიღების ვარაუდი. სააპელაციო სასამართლოს გასაჩივრებული განჩინება ასევე არ ეწინააღმდეგება ადამიანის უფლებათა და ძირითად თავისუფლებათა დაცვის კონვენციას და ადამიანის უფლებათა ევროპული სასამართლოს პრეცედენტულ სამართალს. ამასთან, საქმის განხილვისა და საკასაციო სასამართლოს მიერ საქმეზე ახალი გადაწყვეტილების მიღების საჭიროება არ არსებობს არც სამართლის განვითარებისა და ერთგვაროვანი სასამართლო პრაქტიკის ჩამოყალიბების თვალსაზრისით.\n \nსაკასაციო სასამართლო მიიჩნევს, რომ კასატორი ვერ ასაბუთებს სააპელაციო სასამართლოს მიერ საქმის განხილვას მატერიალური ან/და საპროცესო სამართლის ნორმების მნიშვნელოვანი დარღვევით. კასატორი საკასაციო საჩივარში ვერ აქარწყლებს სააპელაციო სასამართლოს მიერ დადგენილ ფაქტობრივ გარემოებებს და დასკვნებს.\n \nამასთან, საკასაციო სასამართლო აღნიშნავს, რომ ადამიანის უფლებათა ევროპული კონვენციის მე-6 მუხლის პირველი პარაგრაფი ავალდებულებს სასამართლოს დაასაბუთოს თავისი გადაწყვეტილება, რაც არ უნდა იქნეს გაგებული თითოეულ არგუმენტზე დეტალური პასუხის გაცემად (იხ. ჯღარკავა საქართველოს წინააღმდეგ, #7932/03; Van de Hurk v. Netherlands, par.61, Garcia Ruiz v. Spain [GC] par.26; Jahnke and Lenoble v France (dec.); Perez v France [GC], par. 81).   \n \nსაკასაციო სასამართლო იზიარებს მოცემულ საქმეზე ქვედა ინსტანციის სასამართლოების მიერ დადგენილ ფაქტობრივ გარემოებებს და ამ გარემოებებთან დაკავშირებით გაკეთებულ სამართლებრივ შეფასებებს და მიიჩნევს, რომ განსახილველ შემთხვევაში სახეზეა საქართველოს ადმინისტრაციული საპროცესო კოდექსის 32-ე მუხლის მე-4 ნაწილის გამოყენების წინაპირობები. საკასაციო სასამართლო აღნიშნავს, რომ საქართველოს ადმინისტრაციული საპროცესო კოდექსის 32.4 მუხლით მინიჭებულ უფლებამოსილებას სასამართლო იყენებს მაშინ, როდესაც სასამართლო წესით ვერ ხერხდება ფაქტობრივი გარემოებების დადგენა და შეფასება, შესაბამისად, შეუძლებელი ხდება სადავო ინდივიდუალური ადმინისტრაციულ-სამართლებრივი აქტის მატერიალური კანონიერების შემოწმება.\n \nსაკასაციო სასამართლოს განმარტებით, გადასახადის გადამხდელს უფლება აქვს კანონით დადგენილი წესით გაასაჩივროს საგადასახადო ორგანოს ქმედება ან გადაწყვეტილება (საგადასახადო კოდექსის 41-ე მუხლის 1-ლი ნაწილის „ი“ ქვეპუნქტი, 299-ე მუხლის 1-ლი ნაწილი). საგადასახადო დავა შეიძლება განხილულ იქნეს საქართველოს ფინანსთა სამინისტროს სისტემასა და სასამართლოში (296.1 მუხ.). საგადასახადო კოდექსის 41-ე მუხლის მე-2 ნაწილის დანაწესით გარანტირებულია გადასახადის გადამხდელის უფლებებისა და კანონიერი ინტერესების დაცვა ადმინისტრაციული და სასამართლო წესით. „ადამიანის უფლებათა და თავისუფლებათა დაცვის კონვენციის“ მე-13 მუხლის თანახმად, ეროვნული ხელისუფლება ვალდებულია უზრუნველყოს სამართლებრივი დაცვის ქმედითი საშუალება, თუნდაც ეს დარღვევა ჩაიდინოს პირმა, რომელიც სამსახურებრივ უფლებამოსილებას ახორციელებს. კონვენციის მე-13 მუხლით ნაკისრი ვალდებულების განხორციელების წესი და ფორმა სახელმწიფოს დისკრეციის სფეროს შეადგენს, თუმცა სახელმწიფომ უნდა უზრუნველყოს ქვეყნის შიდასამართლებრივი დაცვის ეფექტურობა. უფლების დაცვის საშუალება უნდა იყოს ეფექტური არა მხოლოდ საკანონმდებლო რეგულაციის, არამედ მისი პრაქტიკული იმპლემენტაციის თვალსაზრისით. კონვენციის მე-13 მუხლის დანაწესი ეხება არა მხოლოდ სასამართლოს, არამედ ადმინისტარციულ ორგანოებს. გადამხდელის უფლებებისა და კანონიერი ინტერესების დაცვა მნიშვნელოვნად არის დამოკიდებული საჩივრის განხილვის მექანიზმის ეფექტურ მოქმედებაზე.\n \nსაგადასახადო კოდექსის 299-ე მუხლის მე-2 ნაწილის მიხედვით, საგადასახადო შემოწმების აქტი და მის საფუძველზე მიღებული გადაწყვეტილება საჩივრდება ამ დოკუმენტის საფუძველზე გამოცემულ საგადასახადო მოთხოვნასთან ერთად. საგადასახადო კანონმდებლობა განსაზღვრავს საჩივრის შეტანის ვადას, რომლის განმავლობაშიც პირს შეუძლია მოახდინოს საჩივრის უფლების რეალიზება. კერძოდ, საგადასახადო კოდექსის 299-ე მუხლის მე-4 ნაწილის შესაბამისად, პირს უფლება აქვს, გაასაჩივროს საგადასახადო ორგანოს გადაწყვეტილება მისი ჩაბარებიდან 30 დღის ვადაში; ხოლო ამავე მუხლის მე-6 ნაწილის თანახმად, 30-დღიანი ვადის გასვლის შემდეგ დავის დაწყება დასაშვებია ახლად აღმოჩენილი ან ახლად გამოვლენილი გარემოებების ან მტკიცებულებების საფუძვლით. აღნიშნული მუხლის მე-7 ნაწილის თანახმად კი ახლად აღმოჩენილად ან ახლად გამოვლენილად ითვლება ისეთი გარემოებები ან მტკიცებულებები, რომლებიც მომჩივანმა არ იცოდა და არ შეეძლო სცოდნოდა მისთვის არასასურველი გადაწყვეტილების მიღებამდე და რომელთა დროულად წარდგენა გამოიწვევდა მომჩივნისათვის ხელსაყრელი გადაწყვეტილების მიღებას.\n \nსაკასაციო სასამართლოს განმარტებით, ახლად აღმოჩენილი ან ახლად გამოვლენილი გარემოების შემთხვევაში დავის განახლების მოთხოვნით დავის განმხილველ ორგანოს შეიძლება მიმართოს მხოლოდ მომჩივანმა. ამასთან, ახლად აღმოჩენილი ან ახლად გამოვლენილი გარემოებით მომჩივანმა უნდა მიმართოს დავის განმხილველ იმ ორგანოს, რომელმაც არსებითად იმსჯელა მომჩივნის მიერ მითითებულ დავის საგანზე. ახლად აღმოჩენილი ან ახლად გამოვლენილი გარემოებები წარმოადგენენ ობიექტური სინამდვილის იურიდიულ ფაქტებს და არა მომჩივნის დასკვნებს ან არგუმენტებს. ახლად აღმოჩენილი ან ახლად გამოვლენილი გარემოებები მატერიალურ სამყაროში მიმდინარე მოვლენები, მოქმედებები, პროცესებია, რომლებიც მომჩივანმა არ იცოდა და არ შეეძლო სცოდნოდა მისთვის არასასურველი გადაწყვეტილების მიღებამდე და რომელთა დროულად წარდგენა გამოიწვევდა მომჩივნისათვის ხელსაყრელი გადაწყვეტილების მიღებას. მომჩივანი ვალდებულია დაამტკიცოს ახლად აღმოჩენილი ან ახლად გამოვლენილი გარემოებების არსებობა, რომლებსაც იგი ემყარება დავის განახლების მოთხოვნის საფუძვლად. ახლად აღმოჩენილი ან ახლად გამოვლენილი გარემოებები წარმოადგენენ მტკიცების საგანს და სხვა გარემოებების მსგავსად უნდა დადგინდეს დავის განმხილველი ორგანოს მიერ.\n \nსაქმის მასალების შესაბამისად, 2014 წლის 31 ოქტომბრის საგადასახადო სამართალდარღვევის №096701 ოქმით, საგადასახადო კოდექსის 273-ე მუხლის საფუძველზე, გადასახადის გადამხდელად რეგისტრაციის გარეშე საქმიანობის გამო ლ. ტ-ე დაჯარიმდა 500 ლარით. მიმდინარე პროცედურას წარმოდგენდა 2014 წლის 1 დეკემბერს საგადასახადო შემოწმების აქტის შედგენა, რაც საფუძვლად დაედო სსიპ შემოსავლების სამსახურის 2014 წლის 4 დეკემბრის №024-48 საგადასახდო მოთხოვნის გამოცემას საგადასახადო ვალდებულების დარიცხვის თაობაზე.\n \nასევე დადგენილია, რომ სსიპ შემოსავლების სამსახურის 2015 წლის 25 თებერვლის №5607 ბრძანებით ლ. ტ-ის ადმინისტრაციული საჩივარი 2014 წლის 31 ოქტომბერს სსიპ შემოსავლების სამსახურის მიერ ლ. ტ-ის მიმართ შედგენილი საგადასახადო სამართალდარღვევის №096701 ოქმისა და სსიპ შემოსავლების სამსახურის 2014 წლის 4 დეკემბრის №024-48 საგადასახადო მოთხოვნის გაუქმების თაობაზე დაკმაყოფილდა ნაწილობრივ და აუდიტის დეპარტამენტს დაევალა, გამოთხოვილი შესაბამისი ინფორმაციის საფუძველზე, სარგებლად არ განეხილა შპს „...“ მიერ ფ/პ ლ. ტ-ის მიმართ თანხის დაბრუნებაზე მოთხოვნის ოდენობა, შესაბამისად, განეხორციელებინა ამ საფუძვლით დარიცხული თანხების კორექტირება, შემცირება; ხოლო სამართალდარღვევის ოქმის ნაწილში საჩივრის მოთხოვნა დარჩა განუხილველი. ამავე დროს სსიპ შემოსავლების სამსახურის 2015 წლის 25 თებერვლის №5607 ბრძანების საფუძველზე გამოიცა აუდიტის დეპარტამენტის 2015 წლის 16 ივნისის დასკვნა და 2015 წლის 30 ივნისის №23362 ბრძანება, რომლითაც ლ. ტ-ეს შეუმცირდა დარიცხული გადასახადები - სულ 8028 ლარის ოდენობით, მათ შორის: ძირითადი გადასახადი - 5352 ლარი, ჯარიმა - 2676 ლარი, რაც იმას ნიშნავს, რომ სსიპ შემოსავლების სამსახურის 2014 წლის 4 დეკემბრის №024-48 საგადასახადო მოთხოვნით დარიცხული საგადასახადო დავალიანება იყო უსაფუძვლო.\n \nასევე დადგენილია, რომ 2014 წლის 31 ოქტომბრის №096701 საგადასახადო სამართალდარღვევის ოქმის კანონიერებასთან დაკავშირებით, დავის განახლების მიზნით, ლ. ტ-ემ ახლად აღმოჩენილი/გამოვლენილი გარემოებების დასადასტურებლად შემოსავლების სამსახურს წარუდგინა აუდიტის დეპარტამენტის 2015 წლის 30 ივნისის №23362 ბრძანება გადასახადებისა და საგადასახადო სანქციების თანხების დარიცხვის/შემცირების შესახებ და 2015 წლის 16 ივნისის დასკვნა. მითითებული ინდივიდუალური ადმინისტრაციულ-სამართლებრივი აქტები გამოცემულია სადავო ოქმის მიღების შემდეგ.      \n \nაღნიშნულიდან გამომდინარე, საკასაციო სასამართლო იზიარებს ქვედა ინსტანციის სასამართლოების დასკვნას იმის თაობაზე, რომ ლ. ტ-ეს არ გააჩნდა გადასახადის გადახდის ვალდებულება, შესაბამისად, არ არსებობდა გადასახადის გადამხდელად რეგისტრაციის სამართლებრივი და ფაქტობრივი საფუძვლები, რის გამოც დაჯარიმდა ლ. ტ-ე. ამდენად, საქართველოს საგადასახადო კოდექსის 299-ე მუხლის მე-6 ნაწილის დანაწესი საგადასახადო ადმინისტრირების სამართლიანობის პრინციპიდან გამომდინარე უნდა განიმარტოს მოწინააღმდეგე მხარის სასარგებლოდ. საკასაციო სასამართლო ქვედა ინსტანციის სასამართლოების მსგავსად არ იზიარებს სსიპ შემოსავლების სამსახურის მოსაზრებას, რომ მოსარჩელე მხარეს არ შეეძლო მოეთხოვა საგადასახადო კოდექსის 273-ე მუხლის საფუძველზე გადასახადის გადამხდელად რეგისტრაციის გარეშე საქმიანობის გამო 500 ლარის დაჯარიმების შესახებ სსიპ შემოსავლების სამსახურის 2014 წლის 31 ოქტომბრის საგადასახადო სამართალდარღვევის ოქმის №096701 გაუქმება იმ პირობებში, როცა გამოვლინდა 2014 წლის 4 დეკემბრის №024-48 საგადასახადო მოთხოვნით დარიცხული თანხის უსაფუძვლობა, რადგან სადავო ნაწილში საგადასახადო მოთხოვნისა და საგადასახადო სამართალდარღვევის ოქმის საფუძვლად დადებული გარემოებები ურთიერთკავშირშია და გასაჩივრებულ ადმინისტრაციულ-სამართლებრივ აქტში მოცემული მოწესრიგება ეწინააღმდეგება საგადასახადო კოდექსით აღიარებული ადმინისტრირების სამართლიანობის, ობიექტურობისა და კანონიერების პრინციპებს.\n \nამდენად, მოცემულ შემთხვევაში საქართველოს ადმინისტრაციული საპროცესო კოდექსის 32.4 მუხლის გამოყენება შეესაბამება კანონმდებლობის მოთხოვნებს, შესაბამისად, სახეზეა სადავო საკითხის გადაუწყვეტლად აქტის ბათილად ცნობისა და ადმინისტრაციული ორგანოსათვის საქმის გარემოებების შესწავლის შემდეგ ახალი აქტის გამოცემის დავალების საფუძველი. რის გამოც საკასაციო სასამართლო მიიჩნევს, რომ მოცემულ საქმეს არ გააჩნია არავითარი პრინციპული მნიშვნელობა სასამართლო პრაქტიკისათვის, ხოლო საკასაციო საჩივარს _ წარმატების პერსპექტივა.\n \nზემოთქმულიდან გამომდინარე, საკასაციო სასამართლო მიიჩნევს, რომ არ არსებობს საკასაციო საჩივრის დასაშვებობის საქართველოს ადმინისტრაციული საპროცესო კოდექსის 34-ე მუხლის მე-3 ნაწილით რეგლამენტირებული არც ერთი საფუძველი, რის გამოც საკასაციო საჩივარი არ უნდა იქნეს დაშვებული განსახილველად.      \n \nს ა რ ე ზ ო ლ უ ც ი ო   ნ ა წ ი ლ ი:\n\n\nსაკასაციო სასამართლომ იხელმძღვანელა საქართველოს ადმინისტრაციული საპროცესო კოდექსის პირველი მუხლით, 34-ე მუხლის მე-3 ნაწილით და\n \nდ ა ა დ გ ი ნ ა:\n \n1. სსიპ შემოსავლების სამსახურის საკასაციო საჩივარი მიჩნეულ იქნეს დაუშვებლად;\n2.  უცვლელად დარჩეს თბილისის სააპელაციო სასამართლოს ადმინისტრაციულ საქმეთა პალატის 2016 წლის 8 ივნისის განჩინება;\n3. საკასაციო სასამართლოს განჩინება საბოლოოა და არ საჩივრდება.\n \n \nთავმჯდომარე                                         მ. ვაჩაძე\n \nმოსამართლეები:                                   ნ. სხირტლაძე\n  \n                                                              ვ. როინიშვილი\nჩამოტვირთვა\nგაზიარება\nთეგები:\nახლად აღმოჩენილი/გამოვლენილი გარემოებების საფუძვლით დავის დაწყება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n21\n\nდოკუმენტის დათვალიერება\n\ninfohub@rs.ge",
    "title": "Document 79ad46a6-91dd-4114-94ae-b7ebba12c6db"
  }
}