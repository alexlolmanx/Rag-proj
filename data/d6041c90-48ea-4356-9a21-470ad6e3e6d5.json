{
  "id": "d6041c90-48ea-4356-9a21-470ad6e3e6d5",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21611/2/2023\n22 მარტი 2024\nდოკუმენტის #:\n21611/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n20 მარტი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო დავის დაწყება\nჩამოტვირთვა\nგაზიარება\n№21611/2/2023\n20 მარტი 2024 \n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „---“ (ს/ნ ---)\nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 8.02.2024 წელს განიხილა და მიიღო გადაწყვეტილება შპს „---“-ის 16.12.2023 წელს რეგისტრირებულ საჩივარზე (რეგისტრაციის №21611/2/2023).\n\n\nდავის საგანი:\nახლად აღმოჩენილ/გამოვლენილ გარემოებათა გამო დავის დაწყებაზე უარი. \n\n\nგასაჩივრებული გადაწყვეტილება:\n1. აუდიტის დეპარტამენტის 21.07.2022 წლის №081-132 საგადასახადო მოთხოვნა;\n2. შემოსავლების სამსახურის 29.11.2023 წლის №29547 ბრძანება.\n\n\nდარიცხული თანხა: 366 354,47 ლარი. \nმათ შორის:\nგადასახადი - 230 382 \nდღგ - 159 750\nმოგების გადასახადი - 2 891\nსაშემოსავლო გადასახადი - 67 741\nჯარიმა - 115 009 \nსაურავი - 20 963,47 \n\n\nპროცედურული გარემოებები\nაუდიტის დეპარტამენტის 4.07.2022 წლის შემოწმების აქტით შემოწმებულია 1.01.2019 წლიდან 1.06.2022 წლამდე პერიოდი. შემოწმების აქტის საფუძველზე გადასახადის გადამხდელს წარედგინა 21.07.2022 წლის №081-132 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 8.09.2022 წლის №23330 ბრძანებით, საჩივარი, საგადასახადო კოდექსის 301-ე მუხლის „ე“ ქვეპუნქტის საფუძველზე, დარჩა განუხილველი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. საბჭოს 29.09.2022 წლის №17870/2/2022 გადაწყვეტილებით საჩივარი არ დაკმაყოფილდა.]\nმომჩივანმა 28.10.2023 წელს მიმართა შემოსავლების სამსახურს საჩივრით სადაც არ ეთანხმებოდა აუდიტის დეპარტამენტის 21.07.2023 წლის №081-132 საგადასახადო მოთხოვნას და ითხოვდა დავის განახლებას ახლად აღმოჩენილ/გამოვლენილ გარემოებათა გამო.\nშემოსავლების სამსახურის 29.11.2023 წლის №29547 ბრძანებით საჩივარი აუდიტის დეპარტამენტის 21.07.2022 წლის №081-132 საგადასახადო მოთხოვნასთან დაკავშირებით საგადასახადო კოდექსის „ზ“ ქვეპუნქტით დარჩა განუხილველი, ხოლო ახლად აღმოჩენილი/გამოვლენილი გარემოებების ან მტკიცებულებების საფუძვლით დავის განახლების ნაწილში არ დაკმაყოფილდა. შემოსავლების სამსახურის 29.11.2023 წლის №29547 ბრძანება არდაკმაყოფილებულ ნაწილში გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს, საგადასახადო კოდექსის 302-ე მუხლის მე-6 ნაწილზე, 308-ე მუხლის პირველ, მე-2 და მე-3 ნაწილებზე, 299-ე მუხლის მე-7 ნაწილზე. შემოსავლების სამსახური მიუთითებს, რომ მომჩივანი ვალდებულია, დაამტკიცოს, რომ კონკრეტული გარემოება, რომელსაც იგი ემყარება დავის განახლების მოთხოვნისას, ახლად აღმოჩენილი ან ახლად გამოვლენილი გარემოებაა და აღნიშნული გარემოების შესახებ არ იცოდა და არ შეეძლო სცოდნოდა მისთვის არასასურველი გადაწყვეტილების მიღებამდე. გადასახადის გადამხდელი წარმოდგენილი საჩივრის მიხედვით ითხოვს დავის განახლებას ახლად აღმოჩენილი გარემოების გამო, თუმცა საჩივარში არ არის განმარტებული, კონკრეტულად რა გარემოება წარმოადგენს ახლად აღმოჩენილს/გამოვლენილს. შემოსავლების სამსახური აღნიშნავს, რომ საჩივარში არ არის მითითებული გარემოება, რომელიც შეიძლება მიჩნეულ იქნას ახლად აღმოჩენილ ან ახლად გამოვლენილ ისეთ გარემოებად ან მტკიცებულებად, რომელიც მომჩივანმა არ იცოდა და არ შეეძლო სცოდნოდა მისთვის არასასურველი გადაწყვეტილების მიღებამდე და რომელთა დროულად წარდგენა გამოიწვევდა მომჩივნისათვის ხელსაყრელი გადაწყვეტილების მიღებას. ყოველივე ზემოაღნიშნულის გათვალისწინებით, შემოსავლების სამსახურს მიაჩნია, რომ გადასახადის გადამხდელი საჩივარში არ უთითებს კონკრეტულ ახლად აღმოჩენილ/გამოვლენილ გარემოებაზე, ხოლო მითითებული ფაქტობრივი გარემოებები არ წარმოადგენს ახლად აღმოჩენილ ან ახლად გამოვლენილ გარემოებას, რომელიც შეიძლება გახდეს დავის განახლების საფუძველი საგადასახადო კოდექსის 299-ე მუხლის მე-7 ნაწილის გათვალისწინებით. ამდენად, გადასახადის გადამხდელის მიერ წარმოდგენილი საჩივარი ახლად აღმოჩენილი/გამოვლენილი გარემოებების ან მტკიცებულებების საფუძვლით დავის განახლების მოთხოვნის ნაწილში დაუსაბუთებელია და არ არსებობს მისი დაკმაყოფილების სამართლებრივი საფუძველი. \nსაქმეში არსებული მასალებით ირკვევა, რომ აუდიტის დეპარტამენტის 21.07.2022 წლის №081-132 საგადასახადო მოთხოვნასთან დაკავშირებით შპს „---“-ის (ს/ნ ---) მიერ 26.08.2022 წელს წარმოდგენილი საჩივარი №155082/21, შემოსავლების სამსახურის 8.09.2022 წლის №23330 ბრძანებით საგადასახადო კოდექსის 301-ე მუხლის „ე“ ქვეპუნქტის საფუძველზე დარჩა განუხილველი. \nშემოსავლების სამსახური მიუთითებს საგადასახადო კოდექსის 301-ე მუხლის „ზ“ ქვეპუნქტზე, რომლის თანახმად, დავის განმხილველი ორგანო საჩივარს არ განიხილავს, თუ არსებობს იმავე მომჩივნის მიმართ იმავე დავის საგანზე იმავე ორგანოს მიერ მიღებული გადაწყვეტილება. \nზემოაღნიშნულის გათვალისწინებით, შემოსავლების სამსახურმა მიიჩნია, რომ ვინაიდან არსებობს მომჩივნის მიმართ იმავე დავის საგანზე შემოსავლების სამსახურის მიერ მიღებული გადაწყვეტილება, საჩივარი აუდიტის დეპარტამენტის 21.07.2022 წლის №081-132 საგადასახადო მოთხოვნასთან დაკავშირებით საგადასახადო კოდექსის 301-ე მუხლის „ზ“ ქვეპუნქტის საფუძველზე უნდა დარჩეს განუხილველი. \n\n\nმომჩივნის არგუმენტაცია \nმომჩივანს ახლად აღმოჩენილად მიაჩნია ის გარემოება, რომ აუდიტის წერილის მიღებისთანავე დაიქირავა კერძო აუდიტი, თუ ადვოკატი რომელი სახელი დაარქვას არ იცის. გადაიხადა 5000 ლარი, კაპიკობით შეგროვილი თანხა. ამიტომ აღარ ახდენდა კონტროლს მთლიანად ჰქონდა მინდობილი მასზე. \nდაინტერესდა კომპანიის საჩივრებთან დაკავშირებით, აღმოაჩინა რომ არცერთი საჩივარი არ არის ნორმალურად გადმოგზავნილი და მისი მხრიდან გამოჩენილია გულგრილობა, თუ რა დაარქვას ამას სახელს ვერ უძებნის. არ იყო ინფორმირებული, რომ შესაძლებელი იყო 50 პროცენტით მომხდარიყო აღიარება დავალიანების, ამის შესახებ ვინაიდან  ---ს საჩივრების დაწერის დროს არ კონტაქტობდა მომჩივანთან და ამას თვითონაც აღმოაჩენს დავის განმხილველი ორგანო საჩივრების გადახედვის შემგომ. არაერთი სადავო თემა არის, რომლის საფუძველზე ითხოვს დავის თავიდან დაწყებას და ამისთვის არ სჭირდება თაღლითი ადვოკატები თვითონ იკონტაქტებს აუდიტთან და ყველასთან სადაც საჭირო იქნება. ითხოვს გულისხმიერების გამოჩენას, რომ განუხილველად არ დარჩეს საჩივარი. თუკი მოხდება სადავო საკითხების აუდიტში დაბრუნება დამატებით წარადგენს ხარჯების დამადასტურებელ დოკუმენტაციას. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 299-ე მუხლის მე-6 ნაწილის მიხედვით, 30-დღიანი ვადის გასვლის შემდეგ დავის დაწყება დასაშვებია ახლად აღმოჩენილი ან ახლად გამოვლენილი გარემოებების ან მტკიცებულებების საფუძვლით. საგადასახადო კოდექსის 299-ე მუხლის მე-7 ნაწილის თანახმად, ახლად აღმოჩენილად ან ახლად გამოვლენილად ჩაითვლება ისეთი გარემოებები ან მტკიცებულებები, რომლებიც მომჩივანმა არ იცოდა და არ შეეძლო სცოდნოდა მისთვის არასასურველი გადაწყვეტილების მიღებამდე და რომელთა დროულად წარდგენა გამოიწვევდა მომჩივნისათვის ხელსაყრელი გადაწყვეტილების მიღებას. \nსაბჭო ყურადღებას ამახვილებს საქმის გარემოებებზე, მომჩივნის არგუმენტაციაზე და მიიჩნევს, რომ მომჩივნის მიერ მითითებული გარემოება არ წარმოადგენს ისეთ გარემოებას, რომელიც მომჩივანმა არ იცოდა და არ შეეძლო სცოდნოდა მისთვის არასასურველი გადაწყვეტილების მიღებამდე და რომლის დროულად წარდგენა გამოიწვევდა მისთვის ხელსაყრელი გადაწყვეტილების მიღებას. აღნიშნულიდან გამომდინარე, საბჭო მიიჩნევს, რომ სადავო აქტებთან დაკავშირებით დავის განახლების მოთხოვნის თაობაზე შემოსავლების სამსახურის სადავო ბრძანებით მიღებული გადაწყვტილება მართებულია და არ არსებობს მომჩივნის მოთხოვნის გათვალისწინების და საჩივრის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nახლად აღმოჩენილი/გამოვლენილი გარემოებების საფუძვლით დავის დაწყება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n47\n\nდოკუმენტის დათვალიერება\n\ninfohub@rs.ge",
    "title": "Document d6041c90-48ea-4356-9a21-470ad6e3e6d5"
  }
}