{
  "id": "256074f9-9174-4771-88f6-567089ac2015",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №25368/2/2025\n14 ივლისი 2025\nდოკუმენტის #:\n25368/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n10 ივლისი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ისათვის გათვალისწინებული მოთხოვნების დარღვევა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№25368/2/2025 \n10 ივლისი 2025\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: \"------\" ს/ნ \"------\")\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,4.07.2025 წელს განიხილა და მიიღო გადაწყვეტილება \"------\"-ის 25.06.2025 წელს რეგისტრირებულ საჩივარზე (რეგისტრაციის №25368/2/2025).\n\n\nდავის საგანი:\nდაკისრებული სანქციებისგან გათავისუფლება. \n\n\nგასაჩივრებული გადაწყვეტილება:\n1. აუდიტის დეპარტამენტის 15.05.2025 წლის №081-97 საგადასახადო მოთხოვნა;\n2. შემოსავლების სამსახურის 30.05.2025 წლის №11095 ბრძანება.\n\n\nდარიცხული თანხა: 42 071,14 ლარი.\nმათ შორის:\nდღგ - 19 065,79\nჯარიმა - 17 928,15\nსაურავი - 5 077,20\n\n\nფაქტების აღწერა\nგადასახადის გადამხდელის საქმიანობაა სწრაფი კვების ბიზნესის წარმოება. გადასახადის გადამხდელად რეგისტრირებულია 6.04.2021 წელს, 14.11.2023 წლიდან რეგისტრირებულია დღგ-ის გადამხდელად, 1.01.2023 წლიდან მინიჭებული აქვს მცირე მეწარმის სტატუსი.\nშემოსავლების სამსახურის აუდიტის დეპარტამენტის მიერ ჩატარდა გადასახადის გადამხდელის საქმიანობის 31.12.2021 წლიდან 1.03.2025 წლამდე პერიოდის თემატური, კამერალური საგადასახადო შემოწმება საკონტროლო-სალარო აპარატითა და პოსტტერმინალით განხორციელებული ანგარიშსწორებისას მიღებული თანხებისა და მიღებული ელექტრონული ანგარიშ-ფაქტურების დღგ-ის დეკლარაციაში ასახვის სისწორის დადგენის მიზნით. შემოწმების შედეგები აისახა 6.05.2025 წლის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\nშესამოწმებელ პერიოდში გადასახადის გადამხდელს უფიქსირდება საკონტროლო-სალარო აპარატით და პოსტტერმინალით მიღებული შემოსავალი, ჯამში 930 521,9 ლარის ოდენობით. მეწარმის ეკონომიკური საქმიანობიდან მიღებულმა შემოსავალმა 100 000 ლარს გადააჭარბა 2022 წლის 10 სექტემბერს. ამ თარიღიდან დღგ-ით დასაბეგრმა ბრუნვამ შესამოწმებელ პერიოდში შეადგინა 707 621,3 ლარი დღგ-ის გარეშე. მომჩივანს დაერიცხა დღგ და შეეფარდა საგადასახადო კოდექსის 275-ე და 282-ე მუხლებით გათვალისწინებული ჯარიმები.\nშემოწმების აქტის საფუძველზე გამოიცა აუდიტის დეპარტამენტის 15.05.2025 წლის №9766 ბრძანება და გადამხდელს წარედგინა ამავე თარიღის №081-97 საგადასახადო მოთხოვნა, რაც გასაჩივრდა შემოსავლების სამსახურში, რომლის 30.05.2025 წლის №11095 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული ჯარიმის მიმართ შემოსავლების სამსახური მიზანშეწონილად არ მიიჩნევს საგადასახადო კოდექსის 269-ე მუხლის მე-7 ნაწილის გამოყენებას.\n\n\nმომჩივნის არგუმენტაცია \nრთულია დაკისრებული ჯარიმის თანხის 17 928 ლარის და უკვე დამატებით დარიცხული საურავის 5 077 ლარის გადახდა, თუმცა მომჩივანი ეტაპობრივად ეცდება გადასახადის თანხის, თუნდაც ნაწილობრივ გადახდას, საბოლოო ანგარიშსწორებამდე. ობიექტი წარმოადგენს საოჯახო ბიზნესს და ჯერ არ აქვს ის გამოცდილება, რომ ეს თანხები ზარალის გარეშე დაფაროს.\nარ გააჩნია პრეტენზია გადასახადთან მიმართებაში, სამართალდარღვევები გამოწვეული იყო უცოდინრობით, აპირებს გადასახადის გადახდას, დაკისრებული სანქციის გადახდა კი რთული იქნება ზარალის გარეშე, გადასახადს კი ეტაპობრივად გადაიხდის. აღნიშნულის გათვალისწინებით, ითხოვს სანქციებისგან გათავისუფლებას.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 272-ე მუხლის პირველი ნაწილის თანახმად, საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის. \nსაგადასახადო კოდექსის 275-ე მუხლის მე-2 ნაწილის თანახმად, საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, იწვევს დაჯარიმებას შემცირებული გადასახადის თანხის 50 პროცენტის ოდენობით.\nსაგადასახადო კოდექსის 282-ე მუხლის პირველი ნაწილის თანახმად, დღგ-ის გადამხდელად რეგისტრაციის გარეშე საქმიანობა იწვევს პირის დაჯარიმებას რეგისტრაციის გარეშე საქმიანობის პერიოდში განხორციელებული დღგ-ით დასაბეგრი ოპერაციების (გარდა გათავისუფლებული ოპერაციებისა) თანხის 5 პროცენტის ოდენობით.\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nმომჩივანს არ გააჩნია პრეტენზია გადასახადთან მიმართებაში, სამართალდარღვევები გამოწვეული იყო უცოდინრობით, დაკისრებული სანქციის გადახდა რთული იქნება ზარალის გარეშე, გადასახადს კი ეტაპობრივად გადაიხდის. აღნიშნულის გათვალისწინებით, ითხოვს სანქციებისგან გათავისუფლებას. \nსაბჭოს მიაჩნია, რომ განსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელის მიერ ჩადენილი სამართალდარღვევა გამოწვეულია მისი შეცდომით/არცოდნით და შესაბამისად, მიზანშეწონილად არ მიიჩნია მომჩივნის გათავისუფლება დაკისრებული სანქციებისგან საგადასახადო კოდექსის 269-ე მუხლის მე-7 ნაწილის საფუძველზე.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდღგ-ის გადამხდელად რეგისტრაციის გარეშე საქმიანობა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n25\n\nდოკუმენტის დათვალიერება\n\ninfohub@rs.ge",
    "title": "Document 256074f9-9174-4771-88f6-567089ac2015"
  }
}