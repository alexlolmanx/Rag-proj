{
  "id": "24942f20-1e3e-425e-8ebf-829334ed4c57",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 26607\n04 დეკემბერი 2025\nდოკუმენტის #:\n26607\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n03 დეკემბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ით დასაბეგრი პირი, დღგ-ით დასაბეგრი ოპერაციები, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\nN 26607\n03 დეკემბერი 2025\n\n\n\n\nბ რ ძ ა ნ ე ბ ა \n\n\n\n\nშპს ------- (ს/ნ ---------------) \n(მის.: ----------------------------) \n2025 წლის 29 ივლისის საჩივრის\nაწილობრივ დაკმაყოფილების თაობაზე\n\n\n\n\nშემოსავლების სამსახურმა დავების განხილვის საბჭოს 2025 წლის 20 ნოემბრის სხდომაზე (ოქმი №96) განიხილა საქართველოს ფინანსთა სამინისტროსთან არსებული დავების განხილვის საბჭოს 2025 წლის 13 ნოემბრის №25724/2/2024 გადაწყვეტილებით ხელახლა განსახილველად დაბრუნებული შპს „-----“-ის (ს/ნ -----) 2025 წლის 29 ივლისის №97198/1/2025 საჩივარი, შემოსავლების სამსახურის აუდიტის დეპარტამენტის 2025 წლის 8 ივლისის №024-46 საგადასახადო მოთხოვნასთან დაკავშირებით. \n\n\nსადავო საკითხი: \nგადამხდელი არ ეთანხმება შემოწმებით განსაზღვრულ დღგ-ით დასაბეგრ ბრუნვას და აცხადებს, რომ 2025 წლის თებერვლის თვეში შემოწმებით დაიბეგრა შესრულებული სამუშაო, რომელზეც საგადასახადო ანგარიშ-ფაქტურა გამოიწერა და დაიბეგრა 2025 წლის იანვრის თვეში. დარიცხული გადასახადი 35 908 ლარი წარმოადგენს ელექტრონული საგადასახადო ანგარიშ-ფაქტურის ------- შესაბამის დღგ-ს, ხოლო აღნიშნული საგადასახადო ანგარიშ-ფაქტურა მიბმულია და დაბეგრილია იანვრის თვის დღგ-ის დეკლარაციით. მართალია მიღება-ჩაბარების აქტს ხელი მოეწერა 2025 წლის თებერვლის თვეში, მაგრამ ინსპექტირების ანგარიშით შესრულებული სამუშაო დადასტურდა 2025 წლის 24 იანვარს. ამიტომ ჩაითვალა, რომ სამუშაოს შესრულებისა და შესაბამისად, დღგ-ით დაბეგვრის პერიოდი იყო იანვრის თვე. \n\n\nფაქტობრივი გარემოებები:\nსაქმეში არსებული მასალებით ირკვევა, რომ შემოსავლების სამსახურის აუდიტის დეპარტამენტის 2025 წლის 5 ივნისის №11555 ბრძანების საფუძველზე ჩატარდა შპს „------“-ის (ს/ნ ------) საქმიანობის კამერალური საგადასახადო შემოწმება. შესამოწმებელ პერიოდად განისაზღვრა 2025 წლის თებერვლის საანგარიშო პერიოდი ბიუჯეტთან ანგარიშსწორების სისწორის დადგენის მიზნით დღგ-ის ნაწილში. შემოწმების შედეგებზე 2025 წლის 30 ივნისს შედგენილ იქნა საგადასახადო შემოწმების აქტი, გამოიცა 2025 წლის 8 ივლისის №15401 ბრძანება და №024-46 საგადასახადო მოთხოვნა, რომლის მიხედვით გადასახადის გადამხდელს დამატებით გადასახდელად განესაზღვრა სულ 55 723 ლარი, მათ შორის, გადასახადი 35 908 ლარი, ჯარიმა 17 954 ლარი, საურავი 1 861 ლარი.\nზემოაღნიშნული საგადასახადო მოთხოვნა გადასახადის გადამხდელმა გაასაჩივრა შემოსავლების სამსახურში, რომლის 2025 წლის 12 აგვისტოს №18147 ბრძანებით, შპს „------“-ის (ს/ნ ------) საჩივარი არ დაკმაყოფილდა. აღნიშნული ბრძანება გადასახადის გადამხდელმა გაასაჩივრა საქართველოს ფინანსთა სამინისტროსთან არსებული დავების განხილვის საბჭოში, რომლის 2025 წლის 13 ნოემბრის №25724/2/2024 გადაწყვეტილებით, ნაწილობრივ გაუქმდა შემოსავლების სამსახურის 2025 წლის 12 აგვისტოს №18147 ბრძანება და საჩივარი, მომჩივნის მონაწილეობით, ხელახლა განსახილველად დაუბრუნდა შემოსავლების სამსახურს. \nსაქართველოს ფინანსთა სამინისტროსთან არსებული დავების განხილვის საბჭოს 2025 წლის 13 ნოემბრის №25724/2/2024 გადაწყვეტილებაში მითითებულია შემდეგი:\n„საბჭო მიუთითებს საქმის გარემოებებზე, მხარეთა არგუმენტაციაზე და იმ გარემოების გათვალისწინებით, რომ საქმისათვის არსებითად მნიშვნელოვანი ფაქტობრივი გარემოებები სადავოა, ხოლო საქართველოს ფინანსთა სამინისტროს სისტემაში საჩივრის განხილვის პირველ ეტაპზე საჩივარი განხილულია მომჩივნის მონაწილეობის გარეშე, მიიჩნევს, რომ სადავო საკითხი საჭიროებს დამატებით შესწავლას მომჩივნის მონაწილეობით, რისთვისაც საჩივარი ხელახლა განსახილველად უნდა დაუბრუნდეს შემოსავლების სამსახურს.“\n\n\nსადავო საკითხთან დაკავშირებით, საგადასახადო შემოწმების აქტის მიხედვით განხორციელებული დარიცხვა განპირობებულია შემდეგი გარემოებით:\nშემოსავლების სამსახურის გადასახადების ადმინისტრირების საინფორმაციო სისტემის მონაცემებით, შპს „-----“-ის (ს/ნ ------) საქმიანობის საგანს წარმოადგენს სახელმწიფო ტენდერების ფარგლებში გზებისა და ავტობანების მშენებლობა, სამშენებლო მასალების (ქვიშა, ბალასტი და ა.შ) რეალიზაცია, ნარჩენების გატანის მომსახურება და სხვა. შესამოწმებელ პერიოდში გადასახადის გადამხდელის მიერ დეკლარირებული ბრუნვა არ მოიცავს ------- მუნიციპალიტეტთან გაფორმებული მიღება-ჩაბარების (ქ. ------ ტროტუარების, მოაჯირების საყრდენი კედლების რეაბილიტაცია) აქტების თანახმად შესრულებული სამუშაოების ღირებულებას. კერძოდ, საწარმოს 2025 წლის თებერვალში შედგენილი აქვს მიღება-ჩაბარების სამი აქტი, რომელთა სრული ღირებულება შეადგენს 793 904.28 ლარს, აღნიშნულ ოპერაციებზე ასევე გამოწერილია საგადასახადო ანგარიშფაქტურებიც( -------, --------, --------).\nზემოაღნიშნულიდან გამომდინარე, განისაზღვრა დღგ-ით დასაბეგრი ბრუნვის ოდენობა, რის საფუძველზეც შპს „-------“-ს დაერიცხა დღგ და ჯარიმა საქართველოს საგადასახადო კოდექსის 275-ე მუხლის შესაბამისად. \n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ გადასახადის გადამხდელის მოთხოვნა უნდა დაკმაყოფილდეს ნაწილობრივ შემდეგ გარემოებათა გამო:\nსაქართველოს საგადასახადო კოდექსის 306-ე მუხლის მე-2 ნაწილის თანახმად, დავის განმხილველი ორგანოს ძალაში შესული გადაწყვეტილების შესრულება სავალდებულოა.\n\n\nსადავო საკითხთან დაკავშირებით, შემოსავლების სამსახური მიუთითებს საქართველოს საგადასახადო კოდექსის 136-ე მუხლის მე-3 ნაწილზე, რომლის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაქართველოს საგადასახადო კოდექსის 158-ე მუხლის პირველი ნაწილის თანახმად, დღგ-ით დასაბეგრ პირად (შემდგომ - დასაბეგრი პირი) განიხილება ნებისმიერი პირი, რომელიც ნებისმიერ ადგილზე დამოუკიდებლად ახორციელებს ნებისმიერი სახის ეკონომიკურ საქმიანობას, მიუხედავად ამ საქმიანობის მიზნისა და შედეგისა.\nამავე კოდექსის 159-ე მუხლის პირველი ნაწილის „ა“ და „ბ“ ქვეპუნქტების თანახმად, დღგ-ით დასაბეგრი ოპერაციებია, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა.\nსაქართველოს საგადასახადო კოდექსის 163-ე მუხლის პირველი და მე-2 ნაწილების თანახმად:\n 1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n 2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაქართველოს საგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nამავე კოდექსის 168-ე მუხლის პირველი ნაწილის თანახმად, დღგ-ის გადამხდელად რეგისტრირებული დასაბეგრი პირი ვალდებულია საგადასახადო ორგანოს წარუდგინოს დღგ-ის დეკლარაცია არაუგვიანეს საანგარიშო პერიოდის მომდევნო თვის 15 რიცხვისა და ამავე ვადაში გადაიხადოს გადასახადი.\nსაქართველოს საგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nშემოსავლების სამსახური მიუთითებს საქართველოს ზოგადი ადმინისტრაციული კოდექსის 96–ე მუხლზე, რომლის თანახმად, ადმინისტრაციული ორგანო ვალდებულია ადმინისტრაციული წარმოებისას გამოიკვლიოს საქმისათვის ყველა მნიშვნელოვანი გარემოება და გადაწყვეტილება მიიღოს ამ გარემოებათა შეფასებისა და ურთიერთშეჯერების საფუძველზე, რისთვისაც ზოგადი ადმინისტრაციული კოდექსის 97–ე მუხლის თანახმად, მტკიცებულებათა გამოკვლევისათვის უფლებამოსილია გამოითხოვოს საქმესთან დაკავშირებული დოკუმენტები, შეაგროვოს ცნობები, მოუსმინოს დაინტერესებულ მხარეებს, დანიშნოს ექსპერტიზა, გამოიყენოს აუცილებელი დოკუმენტები და აქტები, მტკიცებულებათა შეგროვების, გამოკვლევის და შეფასების მიზნით მიმართოს კანონმდებლობით გათვალისწინებულ სხვა ზომებს. საქართველოს ზოგადი ადმინისტრაციული კოდექსის 96–ე მუხლის მე–2 ნაწილის თანახმად, დაუშვებელია, ინდივიდუალური ადმინისტრაციულ-სამართლებრივი აქტის გამოცემას საფუძვლად დაედოს ისეთი გარემოება ან ფაქტი, რომელიც კანონით დადგენილი წესით არ არის გამოკვლეული ადმინისტრაციული ორგანოს მიერ.\nაუდიტის დეპარტამენტის მიერ წარმოდგენილი ინფორმაციით დგინდება, რომ საწარმოს საქმიანობას წარმოადგენს სახელმწიფო ტენდერების ფარგლებში გზებისა და ავტობანების მშენებლობა, სამშენებლო მასალების (ქვიშა, ბალასტი და ა.შ.) რეალიზაცია, ნარჩენების გატანის მომსახურება და სხვა. შესამოწმებელ პერიოდში გადასახადის გადამხდელის მიერ დეკლარირებული ბრუნვა არ მოიცავს მცხეთის მუნიციპალიტეტთან გაფორმებული მიღება-ჩაბარების აქტების თანახმად შესრულებული სამუშაოების ღირებულებას. კერძოდ, საზოგადოებას 2025 წლის თებერვალში შედგენილი აქვს მიღება-ჩაბარების სამი აქტი, რომელთა სრული ღირებულება შეადგენს 793 904.28 ლარს, აღნიშნულ ოპერაციებზე ასევე გამოწერილია საგადასახადო ელ. ანგარიშ-ფაქტურებიც (-----, ------, -------). გამომდინარე იქიდან, რომ მიღება-ჩაბარების აქტები შედგენილი იყო 2025 წლის თებერვალში, შემოწმების მიერ აღნიშნული ოპერაციების დაბეგვრა განხორციელდა შესამოწმებელ პერიოდში.\nშემოსავლების სამსახური მიუთითებს გადასახადის გადამხდელის არგუმენტაციაზე, რომ 2025 წლის თებერვლის თვეში შემოწმებით დაიბეგრა შესრულებული სამუშაო, რომელზეც საგადასახადო ანგარიშ-ფაქტურა გამოიწერა და დაიბეგრა 2025 წლის იანვრის თვეში. დარიცხული გადასახადი\n35 908 ლარი წარმოადგენს ელექტრონული საგადასახადო ანგარიშ-ფაქტურის ------- შესაბამის დღგ-ს, ხოლო აღნიშნული საგადასახადო ანგარიშ-ფაქტურა მიბმული და დაბეგრილია იანვრის თვის დღგ-ის დეკლარაციით. მიღაბა-ჩაბარების აქტს ხელი მოეწერა 2025 წლის თებერვლის თვეში, მაგრამ ინსპექტირების ანგარიშით, შესრულებული სამუშაო დადასტურდა 2025 წლის 24 იანვარს. ამიტომ, სამუშაოს შესრულებისა და შესაბამისად დღგ-ით დაბეგვრის პერიოდი არის იანვრის თვე.\nშემოსავლების სამსახური ეყრდნობა შემდეგ ფაქტობრივ გარემოებებს:\nშემოსავლების სამსახურის გადასახადების საინფორმაციო სისტემის მონაცემებით, ელექტრონულ საგადასახადო ანგარიშ-ფაქტურაში ------- დღგ-ის თანხით 35 908 ლარი, დასაბეგრი ოპერაციის განხორციელების პერიოდი მითითებულია 2025 წლის იანვრის თვე.\nმომჩივნის პოზიციით, საჩივრის დანართად წარმოდგენილი 2025 წლის 24 იანვრის ინსპექტირების ანგარიშით, აღნიშნული სამუშაოს შესრულება დასტურდება.\nშემოსავლების სამსახურის გადასახადების საინფორმაციო სისტემის მონაცემებით, საწარმოს მიერ შესრულებულ სამუშაოზე გამოწერილი N---------ელექტრონული საგადასახადო ანგარიშფაქტურა ასახულია 2025 წლის იანვრის თვის დღგ-ის დეკლარაციაში. \nამასთან, შემოსავლების სამსახური აღნიშნავს, რომ მომჩივნის პოზიციისგან განსხვავებული ინფორმაცია აუდიტის დეპარტამენტს არ წარმოუდგენია.\nზემოაღნიშნული სამართლებრივი ნორმების, დადგენილი ფაქტობრივი გარემოებებისა და გადასახადის გადამხდელის არგუმენტაციის გათვალისწინებით, შემოსავლების სამსახურს მიაჩნია, რომ შესრულებულ სამუშაოზე გამოწერილი N------- ელექტრონული საგადასახადო ანგარიშ-ფაქტურის მიხედვით, დღგ-ით დასაბეგრი ოპერაციის დროა 2025 წლის იანვრის თვე, შესაბამისად უნდა დაევალოს აუდიტის დეპარტამენტს აღნიშნულ ნაწილში შემოწმებით დარიცხული თანხები დაუქვემდებაროს შემცირებას.\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ:\n\n\n1. შპს „----“-ის (ს/ნ -----) საჩივარი დაკმაყოფილდეს ნაწილობრივ;\n2. სადავო საკითხთან დაკავშირებით, დაევალოს აუდიტის დეპარტამენტს შესრულებულ სამუშაოზე გამოწერილი N---- ელექტრონული საგადასახადო ანგარიშ-ფაქტურის, შემოწმებით 2025 წლის თებერვლის თვეში დაბეგვრის საფუძვლით დარიცხული თანხები დაუქვემდებაროს შემცირებას;\n3. დანარჩენ ნაწილში საჩივარი არ დაკმაყოფილდეს;\n4. აღნიშნული ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. №16) ან სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაგადასახადო ანგარიშ-ფაქტურა\nდასაბეგრი ოპერაციის თანხის განსაზღვრის განსხვავებული შემთხვევები\nსაქონლის მიწოდებისას/მომსახურების გაწევისას დასაბეგრი ოპერაციის დროის განსაზღვრის სხვა შემთხვევები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n41\n\nდოკუმენტის დათვალიერება\n\ninfohub@rs.ge",
    "title": "Document 24942f20-1e3e-425e-8ebf-829334ed4c57"
  }
}