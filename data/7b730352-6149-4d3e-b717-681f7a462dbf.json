{
  "id": "7b730352-6149-4d3e-b717-681f7a462dbf",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 26452\n15 დეკემბერი 2022\nდოკუმენტის #:\n26452\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n07 სექტემბერი 2020\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nნაწილობრივ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები, საგადასახადო დავის დაწყება, დავის განახლება\nჩამოტვირთვა\nგაზიარება\nბრძანება N 26452\n07/09/2020\n\n\n\n\n\n\nსს ---------------------------\n(მის: ------------------------)\n2020 წლის 19 მარტის საჩივრის \nნაწილობრივ დაკმაყოფილების თაობაზე\n\n\n\n\nშემოსავლების სამსახურმა დავების განხილვის საბჭოს 2020 წლის 13 აგვისტოს სხდომაზე (ოქმი№59) განიხილა სს ----- 2020 წლის 19 მარტის №50182/1/2020 საჩივარი, რომლითაც მოთხოვნილია ახლად გამოვლენილი გარემოებით დავის განახლება და შემოსავლების სამსახურის აუდიტის დეპარტამენტის 2019 წლის 23 სექტემბრის №005-362 საგადასახადო მოთხოვნის ნაწილობრივ გაუქმება.\n\n\nგადასახადის გადამხდელის პოზიცია:\nმომჩივანი მიუთითებს, რომ 2018 წლის 22 აგვისტოს №22932 ბრძანების საფუძველზე ჩატარებული საგადასახადო შემოწმებისას, 2015 წლის საანგარიშო პერიოდის შემოწმების შედეგებზე 2018 წლის 28 დეკემბერს გამოცემულ იქნა საგადასახადო შემოწმების შუალედური აქტი, რომელსაც გადასახადის გადამხდელი არ დაეთანხმა და გაასაჩივრა შემოსავლების სამსახურში. შემოსავლების სამსახურის 2019 წლის 19 ივნისის №19985 ბრძანებით საჩივარი დაკმაყოფილდა ნაწილობრივ და აღნიშნული ბრძანების აღსრულების შედეგებზე აუდიტის დეპარტამენტმა გამოსცა  შემოწმების შედეგების გადაანგარიშების  შესახებ 2019 წლის 05 სექტემბრის  დასკვნა, რომლის მიხედვით საგადასახადო ვალდებულებები განისაზღვრა გადასახადების ნაწილში 46562 ლარის ოდენობით, ხოლო ჯარიმა 26677 ლარის ოდენობით. ამასთან, აუდიტის დეპარტამენტის მიერ 2016 წლის საანგარიშო პერიოდის შედეგებზე 2019 წლის 26 დეკემბერს გამოცემულ იქნა საგადასახადო შემოწმების შუალედური აქტი და  2020 წლის 28 თებერვალს გამოცემულ იქნა საგადასახადო შემოწმების აქტი, რომელთა საფუძველზე გადასახადის გადამხდელს შეუმცირდა ბიუჯეტის წინაშე ვალდებულებები.\nმომჩივანი მიუთითებს, რომ 2019 წლის 5 სექტემბრის დასკვნა და მის საფუძველზე გამოცემული 20 სექტემბრის №32634 ბრძანება და 23 სექტემბრის №005-362 საგადასახადო მოთხოვნა არ იქნა გასაჩივრებული იმ საფუძვლით, რომ არსებული მდგომარეობით აუდიტის დეპარტამენტის მიერ სწორედ განხორციელდა შემოსავლების სამსახურის ბრძანების აღსრულება.  ამასთან, შემოწმების შედეგების გადაანგარიშებაზე გამოცემული დასკვნის გამოცემის მომენტისათვის გადამხდელისათვის უცნობი იყო, რომ მის მიმართ დეკლრარიებული საგადასახადო ვალდებულებები ექვემდებარებოდა შემცირებას. შესაბამისად, მომჩივანი ახლად გამოვლენილი გარემოებით ითხოვს დავის განახლებას და ერთი საგადასახადო შემოწმების ფარგლებში, საქართველოს საგადასახადო კოდექსის 269-ე მუხლის 21 მუხლისა და 275-ე მუხლის მე-5 ნაწილის გათვალისწინებით სანქციების კორექტირებას.\n\n\nფაქტობრივი გარემოებები:\nსაქმეში არსებული მასალებით ირკვევა, რომ 2018 წლის 22 აგვისტოს №22932 ბრძანების საფუძველზე ჩატარდა სს ----- საქმიანობის გასვლითი საგადასახადო შემოწმება. შესამოწმებელი პერიოდი განისაზღვრა 2015 წლის 01 იანვრიდან 2018 წლის 01 ივლისამდე პერიოდი.\n2015 წლის საანგარიშო პერიოდის შემოწმების შედეგებზე 2019 წლის 05 სექტემბერს შედგენილ იქნა საგადასახადო შემოწმების შედეგების გადაანგარიშებაზე დასკვნა. დასკვნის საფუძველზე აუდიტის დეპარტამენტმა 2019 წლის 20 სექტემბერს გამოსცა გადასახადების/გადასახდელების და საგადასახადო სანქციების თანხების დარიცხვის/შემცირების შესახებ №32634 ბრძანება და 23 სექტემბრის №005-362 კორექტირებული „საგადასახადო მოთხოვნა“, რომლის მიხედვით გადამხდელს საგადასახადო ვალდებულება განესაზღვრა სულ 90143 ლარის ოდენობით, მათ შორის გადასახადი 26524 ლარი, ჯარიმა 26524 ლარი, საურავი 37095 ლარი. აღნიშნული საგადასახადო მოთხოვნა მომჩივანის მიერ არ გასაჩივრებულა შემოსავლების სამსახურში.\n2016 წლის საანგარიშო პერიოდის შემოწმების შედეგებზე 2019 წლის 27 დეკემბერს შედგენილ იქნა საგადასახადო შემოწმების აქტი. შემოწმების აქტის საფუძველზე აუდიტის დეპარტამენტმა 2019 წლის 27 დეკემბერს გამოსცა გადასახადების/გადასახდელების და საგადასახადო სანქციების თანხების დარიცხვის/შემცირების შესახებ №46902 ბრძანება და ამავე თარიღის №005-533 „საგადასახადო მოთხოვნა“, რომლის მიხედვით გადამხდელს საგადასახადო ვალდებულება შემცირებას დაექვემდებარა სულ 31059 ლარის ოდენობით, მათ შორის გადასახადი 31459 ლარი, ჯარიმა დაერიცხა 400 ლარი, საურავი 0 ლარი.\n2017 წლის 01 იანვრიდან 2018 წლის 01 ივლისამდე საანგარიშო პერიოდის შემოწმების შედეგებზე 2020 წლის 28 თებერვალს შედგენილ იქნა საგადასახადო შემოწმების აქტი. შემოწმების აქტის საფუძველზე აუდიტის დეპარტამენტმა 2020 წლის 06 მარტს გამოსცა გადასახადების/გადასახდელების და საგადასახადო სანქციების თანხების დარიცხვის/შემცირების შესახებ №6608 ბრძანება და ამავე თარიღის №005-38 „საგადასახადო მოთხოვნა“, რომლის მიხედვით გადამხდელს საგადასახადო ვალდებულება შემცირებას დაექვემდებარა სულ 170641 ლარის ოდენობით, მათ შორის გადასახადი 170841 ლარი, ჯარიმა 200 ლარი, საურავი 0 ლარი.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ დავის განახლების მოთხოვნის ნაწილში საჩივარი უნდა დაკმაყოფილდეს, შემდეგ გარემოებათა გამო:\nშემოსავლების სამსახური მიუთითებს საქართველოს საგადასახადო კოდექსის 299-ე მუხლის მე-6 და მე-7 ნაწილზე, რომლის თანახმად, 30-დღიანი ვადის გასვლის შემდეგ დავის დაწყება დასაშვებია ახლად აღმოჩენილი ან ახლად გამოვლენილი გარემოებების ან მტკიცებულებების საფუძვლით. ამასთან, ახლად აღმოჩენილად ან ახლად გამოვლენილად ჩაითვლება ისეთი გარემოებები ან მტკიცებულებები, რომლებიც მომჩივანმა არ იცოდა და არ შეეძლო სცოდნოდა მისთვის არასასურველი გადაწყვეტილების მიღებამდე და რომელთა დროულად წარდგენა გამოიწვევდა მომჩივნისათვის ხელსაყრელი გადაწყვეტილების მიღებას.\nსაქართველოს საგადასახადო კოდექსის 308-ე მუხლის თანახმად, საქართველოს ფინანსთა სამინისტროს სისტემაში დავის განახლება დასაშვებია მხოლოდ ახლად აღმოჩენილი ან ახლად გამოვლენილი გარემოების შემთხვევაში, გადაწყვეტილების მიღებიდან 6 წლის ვადაში.\nშემოსავლების სამსახური მიუთითებს გარემოებაზე, რომ 2019 წლის 23 სექტემბრის №005-362 საგადასახადო მოთხოვნის გამოცემისას მოჩივანისათვის უცნობი იყო საგადასახადო შემოწმების საბოლოო შედეგის შესახებ, რამდენადაც 2016 წლის საანგარიშო პერიოდის შემოწმების შედეგებზე გამოცემულია 2019 წლის 27 დეკემბრის №005-533  საგადასახადო მოთხოვნა,  ხოლო  შემოწმების საბოლოო შედეგი გადასახადის გადამხდელისთვის ცნობილი გახდა 2020 წლის 28 თებერვლის შემოწმების აქტის და აღნიშნული აქტის საფუძველზე გამოცემული 2020 წლის 06 მარტის №6608 ბრძანების და ამავე თარიღის №005-38 საგადასახადო მოთხოვნის მიხედვით.\nზემოაღნიშნულის გათვალისწინებით, შემოსავლების სამსახურმა მიიჩნია, რომ გადასახადის გადამხდელს ახლად გამოვლენილი გარემოებების საფუძვლით უნდა მიეცეს სადავო აქტის გასაჩივრების და შესაბამისად საჩივრის არსებითად განხილვის უფლება. ამდენად, გადასახადის გადამხდელს სადავო საგადასახადო მოთხოვნასთან მიმართებით უნდა აღუდგეს საგადასახადო კანონმდებლობით დაწესებული გასაჩივრების ვადები.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ სადავო საგადასახადო მოთხოვნასთან დაკავშირებით წარმოდგენილი საჩივარი უნდა დაკმაყოფილდეს ნაწილობრივ, შემდეგ გარემოებათა გამო:\nშემოსავლების სამსახური მიუთითებს საქართველოს საგადასახადო კოდექსის 269-ე მუხლის 21 ნაწილზე, რომლის თანახმად, თუ საგადასახადო დავის განხილვის დასრულებამდე კანონით გაუქმებულია ან შემსუბუქებულია პასუხისმგებლობა ასეთი ქმედების ჩადენისათვის, დავის განმხილველი ორგანო ვალდებულია გამოიყენოს ახალი კანონით დადგენილი ნორმა.\nსაქართველოს საგადასახადო კოდექსის 275-ე მუხლის მე-5 ნაწილის თანახმად, საგადასახადო შემოწმების შედეგად ამ მუხლის შესაბამისად შეფარდებული ჯარიმების ჯამური ოდენობა არ უნდა აღემატებოდეს ამ საგადასახადო შემოწმების შედეგად გადასახდელად დარიცხული გადასახადების თანხების ოდენობას\nდადგენილია, რომ გადასახადის გადამხდელის მიმართ ერთი საგადასახადო შემოწმების ფარგლებში გამოცემულ ინდივიდუალურ სამართლებრივი აქტების მიხედვით განსაზღვრული საგადასახადო ვალდებულებები დაექვემდებარა შემცირებას. ამასთან, გადამხდელის მიმართ 2019 წლის 23 სექტემბრის №005-362 საგადასახადო მოთხოვნით განსაზღვრულია სანქციები საქართველოს საგადასახადო კოდექსის 275-ე მუხლის გათვალისწინებით.\nყოველივე ზემოაღნიშნულის გათვალისწინებით, შემოსავლების სამსახურმა მიიჩნია, რომ უნდა დაევალოს აუდიტის დეპარტამენტს 2018 წლის 22 აგვისტოს №22932 ბრძანების საფუძველზე ჩატარებული საგადასახადო შემოწმების ფარგლებში ჯამურად განსაზღვრული გადასახადების გათვალისწინებით, შეისწავლოს დარიცხული ჯარიმის საქართველოს საგადასახადო კოდექსის 275-ე მუხლის მე-5 ნაწილის მოთხოვნებთან შესაბამისობის საკითხი და შესწავლის შედეგების გათვალისწინებით, სათანადო საფუძვლების არსებობის შემთხვევაში განახორციელოს ჯარიმის კორექტირება.\n\n\n\n\nსაქართველოს საგადასახადო კოდექსის 304-ე მუხლის საფუძველზე,\nვ ბ რ ძ ა ნ ე ბ :\n\n\n\n\n1. სს --------------- საჩივარი დაკმაყოფილდეს ნაწილობრივ;\n2. დაევალოს აუდიტის დეპარტამენტს 2018 წლის 22 აგვისტოს №22932 ბრძანების საფუძველზე ჩატარებული საგადასახადო შემოწმების ფარგლებში ჯამურად განსაზღვრული  გადასახადების გათვალისწინებით, შეისწავლოს დარიცხული ჯარიმის საქართველოს საგადასახადო კოდექსის 275-ე მუხლის მე-5 ნაწილის მოთხოვნებთან შესაბამისობის საკითხი და შესწავლის შედეგების გათვალისწინებით, სათანადო საფუძვლების არსებობის შემთხვევაში განახორციელოს ჯარიმის კორექტირება.\n3. დანარჩენ ნაწილში საჩივარი არ დაკმაყოფილდეს;\n4. ბრძანების გასაჩივრება შესაძლებელია საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვ. გორგასლის ქ. N16) ან სასამართლოში (მის. ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად მისი ჩაბარებიდან 20 დღის ვადაში.\nჩამოტვირთვა\nგაზიარება\nთეგები:\nახლად აღმოჩენილი/გამოვლენილი გარემოებების საფუძვლით დავის დაწყება\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n56\n\nდოკუმენტის დათვალიერება\n\ninfohub@rs.ge",
    "title": "Document 7b730352-6149-4d3e-b717-681f7a462dbf"
  }
}