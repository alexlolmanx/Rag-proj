{
  "id": "900339ba-ff94-44dc-a38b-f49454608a66",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22778/2/2024\n20 აგვისტო 2024\nდოკუმენტის #:\n22778/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n16 აგვისტო 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ით დასაბეგრი ოპერაციები, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას, დღგ-ისათვის გათვალისწინებული მოთხოვნების დარღვევა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№22778/2/2024\n16 აგვისტო 2024\n\n\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „----------ია“ (ს/ნ ----------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 4.07.2024 წელს განიხილა და მიიღო გადაწყვეტილება შპს -----ას 4.04.2024 წელს რეგისტრირებულ საჩივარზე (რეგისტრაციის №22778/2/2024). \n\n\nდავის საგანი: \nუძრავი ქონების მიწოდების დღგ-ით დაბეგვრა.\n\n\nგასაჩივრებული გადაწყვეტილება: \n1. აუდიტის დეპარტამენტის 19.12.2023 წლის №005-208 საგადასახადო მოთხოვნა;\n2. შემოსავლების სამსახურის 1.03.2024 წლის №4620 ბრძანება.\n\n\nდარიცხული თანხა: 140 173,96 ლარი. \nმათ შორის:\nგადასახადი - 77 030\nდღგ - 74 822 მიწაზე (არასასოფლო) ქონების გადასახადი - 26\nქონების გადასახადი - 2 182\nჯარიმა - 21 888\nსაურავი - 41 255,96\n\n\nფაქტების აღწერა/დარიცხვის საფუძვლები \nაუდიტის დეპარტამენტის 15.12.2023 წლის გასვლითი საგადასახადო შემოწმების აქტით შემოწმებულია 1.01.2020 წლიდან 1.09.2023 წლამდე პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით:\nმომჩივანი რეგისტრირებულია 14.02.2019 წელს, დღგ-ის გადამხდელად რეგისტრირებული არ არის. რეგისტრაციის მომენტში დირექტორი იყო -------- (პ/ნ ---------), დამფუძნებელი 100% წილის მფლობელი შპს „---------ი“ (ს/ნ --------). საჯარო რეესტრის ეროვნული სააგენტოს 17.01.2020 წლის ამონაწერის თანახმად, დირექტორია ---------ლი, 100% წილის მფლობელი -------ლი, ხოლო 7.12.2020 წლის ამონაწერით, დირექტორია -------------ლი (პ/ნ -------------) და -----------------ლი.\nმომჩივანს ეკონომიკური საქმიანობა განხორციელებული არ აქვს, საბანკო ანგარიში ფიქსირდება მხოლოდ -------- ბანკში, რომელიც გახსნილია 8.12.2020 წელს და დახურულია 24.12.2021 წელს. 19.03.2019 წლის შეთანხმებით, შპს ---------ას (ს/ნ -----------) შპს „-------“-სგან (ს/ნ -------) გადმოეცა უძრავი ქონება კაპიტალში შეტანის შინაარსით (ქონების ღირებულება უცნობია). აღნიშნული ქონების რეალიზაცია მოხდა 4.12.2020 წლის ხელშეკრულების საფუძველზე ---------------ძეზე (პ/ნ ----------------) 490 500 ლარის ღირებულებით. ამავე თვეში ფიქსირდება აღნიშნული თანხის გატანა და საგადასახადო ორგანოში წარმოდგენილია მოგების გადასახადისა და გადახდის წყაროსთან დაკავებული გადასახადის დეკლარაციები, ხოლო დღგ-ის გადამხდელად რეგისტრაცია ან/და დღგ-ის დეკლარაციის წარდგენა არ ფიქსირდება. \nგანხორციელებული აღნიშნული ოპერაცია მომჩივნის დღგ-ის გადამხდელად რეგისტრაციის ვალდებულებას იწვევდა, რაც განხორციელებული არ აქვს. კომპანიას განესაზღვრა დღგ-ის გადამხდელად რეგისტრაციის თარიღი 4.12.2020 წელი, დაერიცხა დღგ და დაეკისრა ჯარიმა საგადასახადო კოდექსის 282- ე მუხლის საფუძველზე.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 19.12.2023 წლის №005-208 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 1.03.2024 წლის №4620 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე, 136-ე, 61-ე და მე-2 მუხლებზე, შესაბამის საანგარიშო პერიოდში მოქმედი საგადასახადო კოდექსის 157-ე, 160-ე, 161-ე და 43-ე მუხლებზე.\nსაგადასახადო შემოწმებით დადგენილია, რომ 19.03.2019 წლის შეთანხმებით, შპს ---------ას (ს/ნ ---------) შპს „--------“-ისგან (ს/ნ -----------) გადაეცა უძრავი ქონება კაპიტალში შეტანის შინაარსით, რომლის რეალიზაცია საწარმომ მოახდინა 4.12.2020 წლის ხელშეკრულების საფუძველზე ----------   ----------ძეზე (პ/ნ --------------) 490 500 ლარის ღირებულებით, რამაც გამოიწვია 4.12.2020 წლის თარიღით პირის დღგ-ის გადამხდელად რეგისტრაცია და შესაბამისად, დაუდგინდა დღგით დასაბეგრი ბრუნვის დეკლარირების ვალდებულება, რაც გადასახადის გადამხდელის მიერ არ არის შესრულებული.\nზემოაღნიშნულის გათვალისწინებით, შემოსავლების სამსახური განმარტავს, რომ უძრავი ქონების რეალიზაციის ოპერაციით პირის დღგ-ის გადამხდელად რეგისტრაცია, დღგ-ით დასაბეგრი ბრუნვის და შესაბამისად, საგადასახადო ვალდებულებების განსაზღვრა შეესაბამება კანონმდებლობის მოთხოვნებს.\nამასთან, შემოსავლების სამსახური განმარტავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ამასთან, დავის წარმოების პროცესში არ ყოფილა წარმოდგენილი რაიმე მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს. \nზემოხსენებულ სამართლებრივ ნორმებზე, საქმეში არსებულ მასალებსა და ფაქტობრივ გარემოებებზე დაყრდნობით, სადავო საკითხთან დაკავშირებით, შემოსავლების სამსახურმა მიიჩნია, რომ შემოწმების მიერ საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, ხოლო საჩივარი დაუსაბუთებელია და არ უნდა დაკმაყოფილდეს. \n\n\nმომჩივნის არგუმენტაცია \nსაგადასახადო შემოწმების აქტში აღნიშნულია პირდაპირ და უდავოა, რომ კომპანიის მიერ გასხვისებული უძრავი ქონება იყო კაპიტალში შენატანი, რომლის კაპიტალიდან გატანა და გასხვისებაც პარტნიორს შეეძლო ყოველგვარი დღგ-ის გადახდის გარეშე, თუმცა ვინაიდან იყო უცხოელი და არ იცოდა ამ დანაწესის შესახებ, რის გამოც პირდაპირ კომპანიის სახელით გაასხვისა ქონება. აქედან გამომდინარე, სახელმწიფოს სასარგებლოდ კომპანიამ გადაიხადა მოგების გადასახადიც და დაუკავა პარტნიორს დივიდენდიდან გამომდინარე საშემოსავლო გადასახადიც, რაც ასევე არ ექნებოდა გადასახდელი თუკი პარტნიორი კაპიტალიდან გაიტანდა კაპიტალში შეტანილ ქონებას.\nშესაბამისად, პარტნიორის მიერ კანონის არცოდნის გამო მოხდა არასწორი ოპერაციის განხორციელება და სწორედ ამის გამო ბიუჯეტში ჩაირიცხა მოგების გადასახადი 15%, ასევე დაუკავდა პარტნიორს და ბიუჯეტში გადაირიცხა დივიდენდის გაცემისას 5%. ჯამში დაახლოებით 20%.\nშემოწმების აქტის საფუძველზე კომპანიას დამატებით დაერიცხა დღგ, რაც არასწორია. კომპანიის მიერ უძრავი ნივთის პირდაპირი მიყიდვით გასხვისება იყო შეცდომა, რის გამოც ბიუჯეტმა უკვე მიიღო ნასყიდობის თანხის 20%. ახლა როცა კომპანიას აღარ გააჩნია აღარავითარი აქტივი დამატებით დღგ-ის დარიცხვა მისთვის შეცდომით განხორციელებული ოპერაციის გამო, უკანონო და უსამართლოა.\nითხოვს ნაწილობრივ (დღგ-ის ნაწილში) ბათილად იქნას ცნობილი აუდიტის დეპარტამენტის 15.12.2023 წლის საგადასახადო შემოწმების აქტი, 19.12.2023 წლის №31912 ბრძანება, 19.12.2023 წლის №005- 208 საგადასახადო მოთხოვნა და შემოსავლების სამსახურის 1.03.2024 წლის №4620 ბრძანება საჩივრის დაკმაყოფილებაზე უარის თქმის თაობაზე.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 161-ე მუხლის პირველი ნაწილის „ა“ ქვეპუნქტის 1.01.2021 წლამდე მოქმედი რედაქციით, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა.\nსაგადასახადო კოდექსის 161-ე მუხლის მე-8 ნაწილის 1.01.2021 წლამდე მოქმედი რედაქციით, უძრავი ქონების მიწოდებისას, თუ არ დადგა ამ მუხლის პირველი ნაწილის „ა.ბ.დ“ ქვეპუნქტით გათვალისწინებული პირობა, დასაბეგრი ოპერაციის განხორციელების დროდ ითვლება საკუთრების უფლების რეგისტრაციისთვის მარეგისტრირებელ ორგანოში წარსადგენი საკუთრების უფლების დამადასტურებელი დოკუმენტის შედგენის თარიღი, ხოლო თუ საკუთრების უფლების რეგისტრაცია (გადაცემა) დამოკიდებულია ამ დოკუმენტის მხარის (მხარეების) მიერ გარკვეული ვალდებულების შესრულებაზე ან/და პირობის დადგომაზე − ასეთი ვალდებულების შესრულების/პირობის დადგომის თარიღი.\nსაგადასახადო კოდექსის 157-ე მუხლის პირველი ნაწილის თანახმად, პირი, რომელიც ეწევა ეკონომიკურ საქმიანობას და რომლის მიერ ნებისმიერი უწყვეტი 12 კალენდარული თვის განმავლობაში განხორციელებული, დღგ-ით დასაბეგრი ოპერაციების საერთო თანხა აღემატება 100 000 ლარს (გარდა ამ მუხლის 11 ნაწილით გათვალისწინებული შემთხვევისა):\nა) ვალდებულია დღგ-ის გადამხდელად რეგისტრაციისათვის მიმართოს საგადასახადო ორგანოს დასაბეგრი ოპერაციების საერთო თანხის 100 000 ლარზე გადაჭარბების დღიდან არა უგვიანეს 2 სამუშაო დღისა;\nბ) დღგ-ის გადამხდელად ითვლება იმ დასაბეგრი ოპერაციის განხორციელების მომენტიდან (ამ ოპერაციის ჩათვლით), რომლის მიხედვითაც დასაბეგრი ოპერაციის საერთო თანხა გადააჭარბებს 100 000 ლარს. \nშემოწმების შედეგად დადგენილია, რომ 19.03.2019 წლის შეთანხმებით, მომჩივანს შპს „---------სგან (ს/ნ 404487603) გადმოეცა უძრავი ქონება კაპიტალში შეტანის შინაარსით (ქონების ღირებულება უცნობია). აღნიშნული ქონების რეალიზაცია მოხდა 4.12.2020 წლის ხელშეკრულების საფუძველზე 490 500 ლარის ღირებულებით. ამავე თვეში ფიქსირდება აღნიშნული თანხის გატანა და საგადასახადო ორგანოში წარმოდგენილია მოგების გადასახადისა და გადახდის წყაროსთან დაკავებული გადასახადის დეკლარაციები, ხოლო დღგ-ის გადამხდელად რეგისტრაცია ან/და დღგ-ის დეკლარაციის წარდგენა არ ფიქსირდება. \nსაბჭო ყურადღებას ამახვილებს საქმის გარემოებებზე, მხარეთა არგუმენტაციაზე და მიიჩნევს, რომ ვინაიდან კომპანიის მიერ განხორციელებულია უძრავი ქონების მიწოდება, აღნიშნული წარმოადგენს დღგ-ით დასაბეგრ ოპერაციას, ხოლო ვინაიდან განხორციელებული ოპერაციების თანხა აჭარბებს 100 000 ლარს, დღგ-ის გადამხდელად სავალდებულო რეგისტრაცია და შესაბამისი საგადასახადო ვალდებულებების განსაზღვრა განხორციელდა კანონმდებლობის შესაბამისად. \nაღნიშნულიდან გამომდინარე, საბჭო მიიჩნევს, რომ არ არსებობს სადავო აქტების გაუქმების და საჩივრის დაკმაყოფილების საფუძვლები.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსავალდებულო რეგისტრაცია\nსაქონლის მიწოდება/მომსახურების გაწევა\nდასაბეგრი ოპერაციის დრო\nდასაბეგრი ოპერაციის თანხა\nსაქონლის მიწოდება/მომსახურების გაწევა\nსავალდებულო რეგისტრაცია\nდასაბეგრი ოპერაციის დრო\nდასაბეგრი ოპერაციის თანხა\nდღგ-ის გადამხდელად რეგისტრაციის გარეშე საქმიანობა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n12\n\nდოკუმენტის დათვალიერება\n\ninfohub@rs.ge",
    "title": "Document 900339ba-ff94-44dc-a38b-f49454608a66"
  }
}