{
  "id": "e1410763-ff90-4ff7-9c65-b356a7879ad0",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 10930\n18 მაისი 2023\nდოკუმენტის #:\n10930\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n17 მაისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nიმპორტის გადასახდელის ოდენობის შემცირება\nჩამოტვირთვა\nგაზიარება\nბრძანება N 10930\n17.05.2023\n\n\n\n\nშპს „---------“-ის (ს/ნ ---------) \n(მის.: ------------) \n2023 წლის 28 აპრილის საჩივრის \nდაკმაყოფილებაზე უარის თქმის თაობაზე\n\n\n\n\nშემოსავლების სამსახურმა დავების განხილვის საბჭოს 2023 წლის 10 მაისის სხდომაზე (ოქმი №51) განიხილა შპს „--------“-ის (ს/ნ --------) №73463/21-11 საჩივარი, რომელიც ეხება შემოსავლების სამსახურის საბაჟო დეპარტამენტის 2023 წლის 28 აპრილის №EL207841 საბაჟო სამართალდარღვევის ოქმს.\n\n\n\n\nმომჩივნის არგუმენტაცია: \nსაჩივრის ავტორის განმარტებით, კომპანიას საქონელი (-------) შემოაქვს აზერბაიჯანიდან. 2023 წლის 21 აპრილს ელექტრონულად მოწოდებული ინფორმაციის საფუძველზე გადააგზავნეს განაცხადი წინასწარი დეკლარირებისთვის, რაზეც დარეგისტრირდა №C33293 საბაჟო დეკლარაცია. აღმოჩნდა, რომ პარტნიორებისგან მიიღეს ორი სხვადასხვა ინვოისი, პროფორმა 63,50 აშშ დოლარით ერთ ტონაზე და ფაქტობრივი ინვოისი ძველი ფასით 60 აშშ დოლარი. საბაჟო დეკლარაცია შეირჩა წითელ დერეფანში და შემოწმების შედეგების გათვალისწინებით კომპანია დაჯარიმდა. მომჩივანი მიუთითებს, რომ არ ქონია ადგილი გადასახადების დამალვას და მოხდა მექანიკური შეცდომა.\nაღნიშნულზე მითითებით ითხოვს სადავო საბაჟო სამართალდარღვევის ოქმით დაკისრებული ჯარიმის მოხსნას.\n\n\nფაქტობრივი გარემოებები:\nსაქმის მასალებითა და საბაჟო დეპარტამენტიდან წარმოდგენილი ინფორმაციით ირკვევა, რომ 2023 წლის 22 აპრილს, ელექტრონულად წარდგენილი დოკუმენტაციის (განცხადების №ID - --------) საფუძველზე, „eGez”-ის მიერ შევსებული №------- საბაჟო დეკლარაციით წინასწარ დეკლარირებული იქნა შპს „--------“-ის კუთვნილი 10 რკინიგზის ვაგონი -------- (683 600კგ). აღნიშნულ დეკლარაციას მონაცემთა დამუშავების ელექტრონული საშუალება „eCustoms“-ის მიერ განესაზღვრა „წითელი დერეფანი“.\nსაბაჟო ორგანოს უფლებამოსილი პირის მიერ განხორციელდა დეკლარაციისა და თანმხლები დოკუმენტების კამერალური შემოწმება, ასევე საქონლის დათვალიერება. შედეგად დადგინდა, რომ №ID–----- განცხადებით შპს „--------“-ის მიერ ატვირთული იყო 2 ინვოისი (პროფორმა და ფაქტობრივი), რომლებშიც --------ის ერთეული ტონის სხვადასხვა ფასი იყო მითითებული. ამასთან, საბაჟო დეკლარაცია შევსებული იყო ფაქტიური ინვოისის საფუძველზე, ხოლო პროფორმა ინვოისის საფუძველზე გაცემული წარმოშობის სერთიფიკატით საქონელზე გავრცელებული იყო პრეფერენცია.\nშპს „---------“-ის მიერ დამატებით წარმოდგენილი დოკუმენტების შემოწმების შედეგად აღმოჩნდა, რომ საქონლის საბაჟო ღირებულება ერთ ტონაზე უნდა ყოფილიყო 63.5 აშშ დოლარი, ნაცვლად დეკლარირებული 60 აშშ დოლარისა. აღნიშნულმა კი გამოიწვია იმპორტის გადასახდელის ოდენობის შემცირება 1 081,19 ლარით.\nვინაიდან, შპს „-------“-ის მიერ ადგილი ჰქონდა საბაჟო დეკლარაციაში არასწორი მონაცემის არსებობას, რამაც გამოიწვია იმპორტის გადასახდელის ოდენობის შემცირება, გამოვლენილი სამართალდარღვევის ფაქტზე, 2023 წლის 28 აპრილს შედგენილი №EL207841 საბაჟო სამართალდარღვევის ოქმით შპს „----------“-ს დაეკისრა პასუხისმგებლობა საქართველოს საბაჟო კოდექსის 167-ე მუხლის პირველი ნაწილით გათვალისწინებული სამართალდარღვევისათვის და სანქციის სახით შეეფარდა ჯარიმა 1 081.19 ლარის ოდენობით.\nაღნიშნული სამართალდარღვევის ოქმი შპს „--------“-ის დირექტორს ჩაჰბარდა ხელზე, რაც დასტურდება შესაბამის გრაფაში ხელმოწერით.\n№--------- საბაჟო დეკლარაციაში შეტანილ იქნა ცვლილება, რომლითაც დამატებული ღირებულების გადასახადი, ნაცვლად 18 534.72 ლარისა, განისაზღვრა 19 615.91 ლარის ოდენობით. საქონელი გაშვებულია თავისუფალ მიმოქცევაში.\n\n\nშემოსავლების სამსახურმა მიიჩნია, რომ მომჩივნის მოთხოვნა არ უნდა დაკმაყოფილდეს შემდეგ გარემოებათა გამო: \nსაქართველოს საგადასახადო კოდექსის 302-ე მუხლის მე-6 ნაწილის შესაბამისად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nსაქართველოს საბაჟო კოდექსის მე-13 მუხლით დადგენილია, რომ პირის მიერ საბაჟო დეკლარაციის, დროებით შენახვის დეკლარაციის, საქონლის შემოტანის ზოგადი დეკლარაციის, საქონლის გატანის ზოგადი დეკლარაციის, რეექსპორტის დეკლარაციის ან რეექსპორტის შეტყობინების წარდგენა, აგრეთვე ავტორიზაციის ან საბაჟო ორგანოს სხვა გადაწყვეტილების მისაღებად განაცხადის წარდგენა წარმოშობს აღნიშნული პირის ვალდებულებას:\nა) დეკლარაციაში, შეტყობინებაში ან განაცხადში ინფორმაცია ასახოს სწორად და სრულად;\nბ) უზრუნველყოს, რომ დეკლარაციისთვის, შეტყობინებისთვის ან განაცხადისთვის დართული დოკუმენტი იყოს ნამდვილი, სწორი და ძალაში მყოფი;\nგ) შეასრულოს საქონლის საბაჟო პროცედურაში მოქცევასთან ან ნებადართული საქმიანობის განხორციელებასთან დაკავშირებული მოთხოვნები.\nამავე კოდექსის 70-ე მუხლის პირველი ნაწილი ადგენს, რომ საქართველოს საბაჟო ტერიტორიაზე შემოტანილი საქონელი შემოტანისთანავე ექვემდებარება საბაჟო ზედამხედველობას და შეიძლება დაექვემდებაროს საბაჟო კონტროლის პროცედურებს.\nსაქართველოს საბაჟო კოდექსის 163-ე მუხლის პირველი ნაწილის შესაბამისად, საბაჟო სამართალდარღვევა არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც ამ კოდექსით გათვალისწინებულია პასუხისმგებლობა.\nსაქართველოს საბაჟო კოდექსის 167-ე მუხლის პირველი ნაწილის მიხედვით, საბაჟო დეკლარაციასა და მის თანმხლებ დოკუმენტში არასწორი მონაცემის არსებობისას იმპორტის გადასახდელის ოდენობის შემცირება (გარდა ამ მუხლის მე-3 და მე-4 ნაწილებით გათვალისწინებული შემთხვევებისა) – იწვევს დაჯარიმებას საბაჟო დეკლარაციაში შემცირებული იმპორტის გადასახდელის თანხის 100 პროცენტის ოდენობით.\nდადგენილის, რომ მომჩივნის მხრიდან ადგილი ჰქონდა საბაჟო დეკლარაციასა და მის თანმხლებ დოკუმენტში არასწორი მონაცემის არსებობისას იმპორტის გადასახდელის ოდენობის შემცირებას, რაც არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც საქართველოს საბაჟო კოდექსით გათვალისწინებულია პასუხისმგებლობა. ამდენად, საქართველოს საბაჟო კოდექსის 167-ე მუხლის შესაბამისად დაკისრებული ჯარიმა მართლზომიერია.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ სადავო ადმინისტრაციული აქტი და დაკისრებული პასუხისმგებლობა შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრის დაკმაყოფილების საფუძველი.\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ: \n\n\n1. შპს „--------“-ის (ს/ნ ---------) საჩივარი არ დაკმაყოფილდეს;\n2. ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვახტანგ გორგასლის ქ. №16) ან თბილისის საქალაქო სასამართლოში (მის: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესით, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n13\n\nდოკუმენტის დათვალიერება\n\ninfohub@rs.ge",
    "title": "Document e1410763-ff90-4ff7-9c65-b356a7879ad0"
  }
}