{
  "id": "1f1525c3-d37a-4af1-ac77-f313abfdc004",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18617/2/2023\n20 მარტი 2023\nდოკუმენტის #:\n18617/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n23 თებერვალი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსანებართვო პირობების შეუსრულებლობა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№18617/2/2023\n23.02.2023\n\n\n\n\nგადაწყვეტილება\n\n\n\n\n\n\nმომჩივანი: \"------\" (ს/ნ \"------\" )\nმოპასუხე: საბაჟო დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 23.02.2023 წელს განიხილა და მიიღო გადაწყვეტილება \"------\" -ის 9.01.2023 წელს რეგისტრირებულ საჩივარზე (რეგისტრაციის №18617/2/2023). \n\n\nდავის საგანი: \nსაბაჟო საწყობისთვის დადგენილი სანებართვო პირობების დარღვევა. \n\n\nგასაჩივრებული გადაწყვეტილება:\n1. საბაჟო დეპარტამენტის 18.10.2022 წლის №EL187496 საბაჟო სამართალდარღვევის ოქმი;\n2. შემოსავლების სამსახურის 21.12.2022 წლის №32225 ბრძანება.\n\n\nდარიცხული თანხა: ჯარიმა - 2 000 ლარი.\n\n\nფაქტების აღწერა/დარიცხვის საფუძვლები\n18.10.2022 წელს შპს „-------“ (ს/ნ \"------\" ) რკინიგზით გადაადგილებული და მომჩივნის საბაჟო საწყობში („-------“) განთავსებული კუთვნილი საქონლის (ბენზინი) საბაჟო საწყობის პროცედურაში დეკლარირების მიზნით მიმართა ელექტრონული გაფორმების ეკონომიკურ ზონა „-----“-ს და წარადგინა შესაბამისი დოკუმენტები, მათ შორის, საქართველოს რკინიგზის „სადგურის მომსახურების და ტვირთის მიღება-ჩაბარების სამახსოვრო: 618004“.\nშპს „„-------“-ის “ მიერ წარდგენილი დოკუმენტების და გადასახადების ადმინისტრირების საინფორმაციო სისტემა „Oracle“-ში არსებული ინფორმაციის (რკინიგზის ელექტრონული აღრიცხვის მოწმობა №„-------“ ; ვაგონი №„-------“ ) შესწავლის შედეგად აღმოჩნდა, რომ საქონელი საქართველოს საბაჟო ტერიტორიაზე შემოტანილია 10.09.2022 წელს და დანიშნულების ადგილზე გამოცხადების ვადად განესაზღვრა 15.09.2022 წელი, ხოლო დანიშნულების საბაჟო ორგანოს – საბაჟო საწყობის, მომჩივნის მიერ №\"------\"სარკინიგზო ვაგონის გამოცხადება ელექტრონულად განხორციელდა 9.10.2022 წელს 13:34 საათზე. ამასთან, გადამხდელის მიერ წარდგენილ საქართველოს რკინიგზის სადგურის მომსახურების და ტვირთის მიღება-ჩაბარების სამახსოვრო ბარათში მითითებული ინფორმაციის თანახმად, აღნიშნული ვაგონი შპს „--------“ საქართველოს რკინიგზის მიერ მიწოდებულია 8.10.2022 წელს 11:40 საათზე.\nვინაიდან მომჩივნის მხრიდან ჯეროვნად არ იქნა შესრულებული საქართველოს საბაჟო კანონმდებლობით გათვალისწინებული უფლება-მოვალეობები, კერძოდ საბაჟო საწყობის მიერ საქონლის დანიშნულების ადგილზე წარდგენის დადასტურება არ განხორციელდა №\"------\" სარკინიგზო ვაგონის გამოცხადებიდან 24 საათში, გამოვლენილ ფაქტზე, საბაჟო დეპარტამენტის მიერ 18.10.2022 წელს შედგენილია №EL187496 საბაჟო სამართალდარღვევის ოქმი, რომლითაც კომპანიას დაეკისრა საქართველოს საბაჟო კოდექსის 176-ე მუხლის პირველი ნაწილით გათვალისწინებული პასუხისმგებლობა და სანქციის სახით განესაზღვრა ფულადი ჯარიმა 2 000 ლარის ოდენობით.\nაღნიშნული ოქმი 8.11.2022 წელს გასაჩივრდა შემოსავლების სამსახურში, რომლის 21.12.2022 წლის №32225 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nდადგენილია, რომ საბაჟო საწყობის მიერ საქონლის დანიშნულების ადგილზე წარდგენის დადასტურება არ განხორციელდა სარკინიგზო ვაგონის გამოცხადებიდან 24 საათში. შესაბამისად, მომჩივნის მხრიდან ადგილი აქვს „საბაჟო საწყობისა და თავისუფალი ვაჭრობის პუნქტის საქმიანობის ნებართვების გაცემის წესებისა და პირობების შესახებ ინსტრუქციის დამტკიცების თაობაზე“ საქართველოს მთავრობის 2019 წლის 16 სექტემბრის №455 დადგენილების მე-8 მუხლის „ქ“ ქვეპუნქტით დადგენილი სანებართვო პირობის დარღვევას. ამდენად, ვინაიდან საბაჟო საწყობის საქმიანობის საქართველოს კანონმდებლობით დადგენილი სანებართვო პირობის დარღვევა წარმოადგენს მართლსაწინააღმდეგო ქმედებას (მოქმედება ან უმოქმედობა), რომლის ჩადენისთვისაც საქართველოს საბაჟო კოდექსის (176-ე მუხლი) გათვალისწინებულია პასუხისმგებლობა, სადავო ოქმით დაკისრებული სანქცია მართლზომიერია.\nსადავო აქტების ბათილად ცნობის მოთხოვნასთან დაკავშირებით, შემოსავლების სამსახური მიუთითებს, რომ ადმინისტრაციულ-სამართლებრივი აქტის ბათილად ცნობის საფუძვლები რეგლამენტირებულია საქართველოს ზოგადი ადმინისტრაციული კოდექსის 601 მუხლით, რომლის პირველი ნაწილის მიხედვით, ადმინისტრაციულ-სამართლებრივი აქტი ბათილია, თუ იგი ეწინააღმდეგება კანონს ან არსებითად დარღვეულია მისი მომზადების ან გამოცემის კანონმდებლობით დადგენილი სხვა მოთხოვნები. ხოლო მე-2 ნაწილის მიხედვით ადმინისტრაციულსამართლებრივი აქტის მომზადების ან გამოცემის წესის არსებით დარღვევად ჩაითვლება ადმინისტრაციულ-სამართლებრივი აქტის გამოცემა ამ კოდექსის 32-ე ან 34-ე მუხლით გათვალისწინებული წესის დარღვევით ჩატარებულ სხდომაზე ან კანონით გათვალისწინებული ადმინისტრაციული წარმოების სახის დარღვევით, ანდა კანონის ისეთი დარღვევა, რომლის არარსებობის შემთხვევაში მოცემულ საკითხზე მიღებული იქნებოდა სხვაგვარი გადაწყვეტილება. \nსამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურს მიაჩნია, რომ სადავო ადმინისტრაციული აქტი შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია\nმომჩივანი მიუთითებს ზოგადი ადმინისტრაციული კოდექსის მე-2 მუხლის პირველი ნაწილის „დ“ ქვეპუნქტზე და აღნიშნავს, რომ მოცემულ შემთხვევაში კომპანიის მიმართ გამოცემულია ინდივიდუალური ადმინისტრაციულ-სამართლებრივი აქტი, რომლის თანახმად საბაჟო დეპარტამენტის მხრიდან კომპანია მიჩნეულია სამართალდამრღვევად და დაჯარიმდა საბაჟო საწყობის სანებართვო პირობების დარღვევის გამო, კერძოდ საბაჟო საწყობმა ვერ უზრუნველყო საბაჟო კანონმდებლობით გათვალისწინებული პირობების შესრულება - რკინიგზის აღრიცხვის მოწმობის „-------“ (ვაგონი №\"------\") დამოწმებიდან არაუგვიანეს 24 საათისა გამოცხადების ელექტრონულად დადასტურება.\nსაბაჟო დეპარტამენტის სადავო სამართალდარღვევის ოქმში მითითებული ინფორმაცია არ შეესაბამება რეალობას, შესაბამისად არ არსებობდა სამართალდარღვევის ოქმის შედეგების არანაირი ფაქტობრივ-სამართლებრივი საფუძველი: კერძოდ საქართველოს საბაჟო ტერიტორიაზე საქონლის გადაადგილებისა და გაფორმების შესახებ საქართველოს ფინანსთა მინისტრის 2019 წლის 29 აგვისტოს №257 ბრძანებით დამტკიცებული „საბაჟო ზედამხედველობის შესახებ“ ინსტრუქციის (დანართი №3) მე-13 მუხლის პირველი პუნქტის თანახმად, რკინიგზის ელექტრონული აღრიცხვის მოწმობით (შემდგომში – ელექტრონული მოწმობა (დანართი №3–03)) ხორციელდება საქართველოს საბაჟო ტერიტორიაზე რკინიგზით გადაადგილებული საქონლისა და სატრანსპორტო საშუალების (სარკინიგზო ვაგონი/კონტეინერი) საბაჟო კონტროლი და აღრიცხვა. ასევე, ამავე მუხლის მე-7 პუნქტის მიხედვით, ელექტრონული მოწმობით გადაადგილებული საქონლის დანიშნულების ადგილზე წარდგენის დადასტურება ხდება საქონლისა და სატრანსპორტო საშუალების გამოცხადებიდან არაუგვიანეს 24 საათისა საბაჟო საწყობის, თავისუფალი ვაჭრობის პუნქტის, „ოქროს სიის“ მონაწილის საწყობის, საქართველოს საბაჟო კოდექსის 25-ე მუხლის მე-2 ნაწილის „ა“ ქვეპუნქტით გათვალისწინებული ავტორიზაციის მფლობელი ეკონომიკური ოპერატორის საწყობის (კუთვნილი საქონლის შემთხვევაში) ან შენახვის სხვა ადგილის მფლობელის მიერ შემოსავლების სამსახურის ვებგვერდზე (www.rs.ge) გადასახადის გადამხდელის პირადი გვერდიდან, ხოლო სხვა შემთხვევაში – რკინიგზის უფლებამოსილი თანამშრომლის მიერ რკინიგზის მონაცემთა ბაზაში – გამოცხადების ელექტრონული დადასტურებით.\nგანსახილველ შემთხვევაში კომპანიის მხრიდან ზემოაღნიშნული პროცედურა სრულად და ზედმიწევნით იქნა დაცული. კერძოდ კომპანიის მხრიდან განხორციელდა რკინიგზის აღრიცხვის მოწმობის დამოწმებიდან არაუგვიანეს 24 საათის განმავლობაში გამოცხადების ელექტრონულად დადასტურება, კომპანიამ შემოსავლების სამსახურის ვებ. გვერდზე გადასახადის გადამხდელის პირადი აღრიცხვის გვერდიდან, 8.10.2022 წელს 18:00 საათზე, აღრიცხვის მოწმობის დამოწმებიდან 24 საათის განმავლობაში 9.10.2022 წელს 13:34 საათზე განახორციელა გამოცხადების ელექტრონული დადასტურება.\nამგვარად, კომპანიის მხრიდან დაცულია ინსტრუქციით გათვალისწინებული მოთხოვნები, კერძოდ, ამ უკანასკნელის მხრიდან განხორციელდა რკინიგზის აღრიცხვის მოწმობის დამოწმებიდან არაუგვიანეს 24 საათის განმავლობაში გამოცხადების ელექტრონულად დადასტურება.\nსაქართველოს ზოგადი ადმინისტრაციული კოდექსის 601 მუხლის პირველი ნაწილზე და 96-ე მუხლის პირველ ნაწილზე მითითებით მომჩივანს მიაჩნია, რომ საბაჟო დეპარტამენტის მხრიდან მარტივი ადმინისტრაციული წარმოებით მომზადებული ინდივიდუალური ადმინისტრაციულ სამართლებრივი აქტი საქმისათვის მნიშვნელოვანი გარემოებების გამოკვლევის გარეშეა მიღებული, რასაც ზემოთქმული უდავოდ და ცალსახად ადასტურებს და რაც ადმინისტრაციული ორგანოს მიერ მიღებული აქტის ბათილობას იწვევს.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაქართველოს მთავრობის 2019 წლის 16 სექტემბრის №455 დადგენილებით დამტკიცებული „საბაჟო საწყობისა და თავისუფალი ვაჭრობის პუნქტის საქმიანობის ნებართვების გაცემის წესებისა და პირობების შესახებ“ ინსტრუქციით მე-8 მუხლის „ქ“ ქვეპუნქტის თანახმად, საბაჟო საწყობის საქმიანობის ნებართვის მფლობელი ნებართვის მოქმედების მთელი ვადის განმავლობაში ვალდებულია უზრუნველყოს საქართველოს საბაჟო და საგადასახადო კანონმდებლობით გათვალისწინებული უფლება-მოვალეობების ჯეროვნად შესრულება.\nამავე ინსტრუქციის მე-17 მუხლის პირველი პუნქტის მიხედვით, საბაჟო საწყობის საქმიანობის ან თავისუფალი ვაჭრობის პუნქტის საქმიანობის ნებართვის მფლობელის მიერ „ლიცენზიებისა და ნებართვების შესახებ“ საქართველოს კანონით, საქართველოს საბაჟო კოდექსით, საქართველოს საგადასახადო კოდექსითა და ამ ინსტრუქციით განსაზღვრული ვალდებულებების შეუსრულებლობა ან მათი არაჯეროვნად შესრულება წარმოადგენს სანებართვო პირობების დარღვევას და გამოიწვევს საქართველოს კანონმდებლობით გათვალისწინებულ პასუხისმგებლობას.\nსაქართველოს საბაჟო ტერიტორიაზე საქონლის გადაადგილებისა და გაფორმების შესახებ“ საქართველოს ფინანსთა მინისტრის 2019 წლის 29 აგვისტოს №257 ბრძანებით დამტკიცებული „საბაჟო ზედამხედველობის შესახებ“ ინსტრუქციის (დანართი №3) მე-3 მუხლის მე-3 პუნქტის შესაბამისად, საქართველოს საბაჟო ტერიტორიაზე შემოტანილი და სპეციალური ანგარიშ-ფაქტურით გადაადგილებული ნავთობპროდუქტების საბაჟო გამშვები პუნქტიდან გაფორმების ადგილამდე მიტანის ვადა შეადგენს 5 კალენდარულ დღეს.\nამავე ინსტრუქციის მე-13 მუხლის მე-7 პუნქტის მიხედვით, ელექტრონული მოწმობით გადაადგილებული საქონლის დანიშნულების ადგილზე წარდგენის დადასტურება ხდება საქონლისა და სატრანსპორტო საშუალების გამოცხადებიდან არაუგვიანეს 24 საათისა საბაჟო საწყობის, თავისუფალი ვაჭრობის პუნქტის, „ოქროს სიის“ მონაწილის საწყობის, საქართველოს საბაჟო კოდექსის 25-ე მუხლის მე-2 ნაწილის „ა“ ქვეპუნქტით გათვალისწინებული ავტორიზაციის მფლობელი ეკონომიკური ოპერატორის საწყობის (კუთვნილი საქონლის შემთხვევაში) ან შენახვის სხვა ადგილის მფლობელის მიერ შემოსავლების სამსახურის ვებგვერდზე (www.rs.ge) გადასახადის გადამხდელის პირადი გვერდიდან, ხოლო სხვა შემთხვევაში – რკინიგზის უფლებამოსილი თანამშრომლის მიერ რკინიგზის მონაცემთა ბაზაში – გამოცხადების ელექტრონული დადასტურებით.\nსაბაჟო კოდექსის 176-ე მუხლის პირველი ნაწილის შესაბამისად, საბაჟო საწყობის საქმიანობის საქართველოს კანონმდებლობით დადგენილი სანებართვო პირობის დარღვევა იწვევს ნებართვის მფლობელის დაჯარიმებას 2 000 ლარის ოდენობით.\nმომჩივანი განმარტავს, რომ კომპანიის მხრიდან განხორციელდა რკინიგზის აღრიცხვის მოწმობის დამოწმებიდან არაუგვიანეს 24 საათის განმავლობაში გამოცხადების ელექტრონულად დადასტურება, კომპანიამ შემოსავლების სამსახურის ვებ. გვერდზე გადასახადის გადამხდელის პირადი აღრიცხვის გვერდიდან, 8.10.2022 წელს 18:00 საათზე, აღრიცხვის მოწმობის დამოწმებიდან 24 საათის განმავლობაში 9.10.2022 წელს 13:34 საათზე განახორციელა გამოცხადების ელექტრონული დადასტურება. \nსაბაჟო დეპარტამენტის 17.01.2023 წლის №„-------“ წერილით წარმოდგენილი ინფორმაციით, შპს „------- - ის “ მიერ წარმოდგენილი დოკუმენტების, ასევე პროგრამა „oracle“-ს „რკინიგზის აღრიცხვის მოწმობის“ მოდულში, მითითებული ვაგონის შესაბამისი ინფორმაციის (რკინიგზის ელექტრონული აღრიცხვის მოწმობა №\"------\", ვაგონი №\"------\" ) შესწავლის შედეგად აღმოჩნდა, რომ საქონელი საქართველოს საბაჟო ტერიტორიაზე შემოსულია 10.09.2022 წელს და დანიშნულების ადგილზე გამოცხადების ვადად განესაზღვრა 15.09.2022 წელი. აღნიშნული სატრანსპორტო საშუალება (ვაგონი) საქართველოს რკინიგზის მიერ დანიშნულების საბაჟო საწყობში მიწოდებულია 8.10.2022 წელს („oracle“-ს რკინიგზის ელექტრონული აღრიცხვის მოდულში მითითებული „სტატუსის ცვლილების თარიღის“ თანახმად, 8.10.2022 წლის 18:00 საათზე), ხოლო შპს „-------“ საბაჟო საწყობის მიერ ელექტრონულად გამოცხადება მოხდა 9.10.2022 წლის 13:34:25 საათზე. ამასთან, საქონლის დეკლარირებისას შპს „-------“- ის “ მიერ წარდგენილი საქართველოს რკინიგზის „სადგურის მომსახურების და ტვირთის მიღება-ჩაბარების სამახსოვრო“ ბარათში მითითებული ინფორმაციის თანახმად, აღნიშნული ვაგონი შპს „-------“ საქართველოს რკინიგზის მიერ მიწოდებულია 8.10.2022 წელს 11:40 საათზე. \n„დავის განმხილველი ორგანოების რეგლამენტის დამტკიცების თაობაზე“ საქართველოს მთავრობის 2011 წლის 14 დეკემბრის №473 დადგენილებით დამტკიცებული რეგლამენტის 33-ე მუხლის პირველი პუნქტის „ბ“ ქვეპუნქტის შესაბამისად, დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები.\nყოველივე ზემოაღნიშნულიდან გამომდინარე, მხარეთა არგუმენტაციის და ფაქტობრივი გარემოებების შეფასების საფუძველზე, საბჭოს მიაჩნია, რომ სადავო საკითხის გადაწყვეტისთვის არსებითად მნიშვნელოვანი გარემოება, სს საქართველოს რკინიგზის მიერ 8.10.2022 წელს დანიშნულების საბაჟო საწყობში №\"------\" ვაგონის (რკინიგზის ელექტრონული აღრიცხვის მოწმობა №\"------\" ) მიწოდების დრო (საათი) (ან მიწოდების დროის (საათის) ცვლილება), მოითხოვს დამატებით შესწავლას.\nაღნიშნულიდან გამომდინარე, შემოსავლების სამსახურის 21.12.2022 წლის №32225 ბრძანება უნდა გაუქმდეს და საჩივარი ხელახლა განსახილველად, მომჩივნის მონაწილეობით, დაუბრუნდეს ამავე სამსახურს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. გაუქმდეს შემოსავლების სამსახურის 21.12.2022 წლის №32225 ბრძანება;\n3. საჩივარი ხელახლა განსახილველად, მომჩივნის მონაწილეობით, დაუბრუნდეს შემოსავლების სამსახურს;\n4. დანარჩენ ნაწილში საჩივარი არ დაკმაყოფილდეს; 5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n22\n\nდოკუმენტის დათვალიერება\n\ninfohub@rs.ge",
    "title": "Document 1f1525c3-d37a-4af1-ac77-f313abfdc004"
  }
}