{
  "id": "0dbdf892-564d-4e78-901e-26e2d7132fa6",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბძანება N 20771\n25 სექტემბერი 2025\nდოკუმენტის #:\n20771\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n24 სექტემბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი\nდამატებით გამოყენებული კანონმდებლობა:\n„გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის N996 ბრძანებით დამტკიცებული ინსტრუქცია\nსაკანონმდებლო ნორმა:\nსაგადასახადო დეკლარაციაში ცვლილების ან/და დამატების შეტანა\nჩამოტვირთვა\nგაზიარება\nN 20771\n24 სექტემბერი 2025\n\n\n\n\nბ რ ძ ა ნ ე ბ ა \n\n\n\n\nშპს „-------ის“ (პ/ნ ---------) \n(მის.:---------)\n2025 წლის 5 აგვისტოს საჩივრის\nნაწილობრივ დაკმაყოფილების თაობაზე\n\n\n\n\nშემოსავლების სამსახურმა დავების განხილვის საბჭოს 2025 წლის 5 სექტემბრის სხდომაზე (ოქმი №73) განიხილა შპს „-----“ (ს/ნ -----) №123531/21-11 საჩივარი, რომლითაც გადამხდელი არ ეთანხმება მომსახურების დეპარტამენტის 2025 წლის 23 ივლისის №21-11/54314 გადაწყვეტილებას. \n\n\nგადასახადის გადამხდელის პოზიცია:\nგადასახადის გადამხდელი წარმოდგენილ საჩივარში განმარტავს, რომ 2025 წლის 15 ივლისს მოახდინეს ქვიშა-ხრეშის მოპოვებაზე №----- ლიცენზიის ფარგლებში ბუნებრივი რესურსებით სარგებლობისათვის მოსაკრებლის დეკლარირება (დეკლარაციის №-----). მიუხედავად იმისა, რომ 2025 წლის I ნახევრის საანგარიშო პერიოდში მოიპოვეს მხოლოდ 500 მ3 ქვიშა-ხრეში, დაადეკლარირეს გეგმა-გრაფიკით გათვალისწინებული ოდენობა (2025 წლის 17 აპრილამდე პერიოდზე 74 620 მ3 ). წინა პერიოდებშიც დეკლარირებული აქვს კანონის შესაბამისად, მოპოვების გადაჭარბების შემთხვევაში გადაჭარბებული ოდენობები, ხოლო გეგმაზე ნაკლების შემთხვევაში - გეგმით გათვალისწინებული ოდენობები, რის გამოც გამოდის რომ ფაქტობრივად მოპოვებულზე მეტი აქვს დეკლარირებული და გადახდილი.\n2025 წლის 16 აპრილს ვადა გაუვიდა ლიცენზიას, შესაბამისად 2025 წლის I ნახევრის საანგარიშო პერიოდში ამოწურეს მოსაპოვებელი წიაღისეულიც (გეგმა გრაფიკით იყო დარჩენილი 74 620 მ3 და ფაქტობრივად მოიპოვეს 500 მ3 ). წინა პერიოდებში ჰქონდათ გეგმაზე გადაჭარბება, რაც დეკლარირებული აქვთ კანონის შესაბამისად ფაქტობრივი მოპოვების მიხედვით. სულ მოსაპოვებელი და ფაქტობრივად მოპოვებული ოდენობა შეადგენდა 259 620 მ3 , აქედან ბოლო 500 მ3 მოიპოვეს 2025 წლის I ნახევრის საანგარიშო პერიოდში.\nგადამხდელი აღნიშნავს, რომ დეკლარირებისას მოდულში ჩაშენებულია გეგმა-გრაფიკით გათვალისწინებული წიაღისეულის ოდენობაზე შეზღუდვა, ასევე, დეკლარირებისას I ნახევრის დეკლარაციას კორექტირების გრაფა არ გააჩნია და მხოლოდ II ნახევრის დეკლარაციაში შეუძლია კორექტირება, ასევე ლიცენზიას ვადა გაუვიდა 2025 წლის 16 აპრილს, შესაბამისად ვეღარ დადგება ამ ლიცენზიისთვის 2025 წლის II ნახევრის საანგარიშო პერიოდი, სადაც შეძლებდა დაკორექტირებას. ამდენად, რჩება მხოლოდ არარეალური დეკლარირებული თანხა. \nაღნიშნულიდან გამომდინარე, გადამხდელი არ ეთანხმება მომსახურების დეპარტამენტის სადავო გადაწყვეტილებას და წარმოდგენილი ფაქტობრივი გარემოებების გათვალისწინებით, ითხოვს შეუმცირდეს ტექნიკური საკითხით გამოწვეული, დეკლარაციით ზედმეტად დარიცხული თანხები, კერძოდ 44 772 ლარიდან შემცირდეს 44 472 ლარი ( 74 620 მ3 -500 მ3 =74 120 მ3 შესაბამისი თანხა). \n\n\nფაქტების აღწერა:\nმომსახურების დეპარტამენტის მიერ წარმოდგენილი ინფორმაციით დგინდება, რომ შპს ------ (ს/ნ -----) ფლობდა სასარგებლო წიაღისეულის მოპოვების ლიცენზიას №----- ქვიშახრეშის ჯამური მოპოვებით 259 620 მ3 , რომლის მოქმედების ვადაა 04.05.2020 - 16.04.2025 წწ. ათვისების გეგმა დამტკიცებულია 2020 წლის 16 ნოემბერს. \nათვისების გეგმის მიხედვით ასათვისებელი რესურსი წლების მიხედვით შეადგენს: 2020 წელზე - 5 000 მ3 , 2021 წელზე - 30 000 მ3 , 2022 წელზე - 40 000 მ3 , 2023 წელზე - 50 000 მ3 , 2024 წელზე - 60 000 მ3 , 16.04.2025 წლამდე 74 620 მ3 .\nქვიშა-ხრეშის მოპოვებაზე განაკვეთი შეადგენს: 2024 წლამდე მ3 – 0.2 ლარი; 2024 წლიდან მ3 - 0.6 ლარი. \n№10001436 ლიცენზიის ფარგლებში ათვისების გეგმის მიხედვით დასარიცხი რესურსისა და მოსაკრებლის ოდენობა შეადგენს:\n1. 2020 წელი - 5 000 მ3 . 1 000 ლარი;\n2. 2021 წლის I ნახევარი - 15 000 მ3 . 3 000 ლარი;\n3. 2021 წლის II ნახევარი - 15 000 მ3 . 3 000 ლარი;\n4. 2022 წლის I ნახევარი - 20 000 მ3 . 4 000 ლარი;\n5. 2022 წლის II ნახევარი - 20 000 მ3 . 4 000 ლარი;\n6. 2023 წლის I ნახევარი - 25 000 მ3 . 5 000 ლარი;\n7. 2023 წლის II ნახევარი - 25 000 მ3 . 5 000 ლარი;\n8. 2024 წლის I ნახევარი- 30 000 მ3 . 18 000 ლარი; \n9. 2024 წლის II ნახევარი- 30 000 მ3 . 18 000 ლარი;\n10. 2025 წლის I ნახევარი- 74 620 მ3 . 44 772 ლარი. \nსულ ლიცენზიის მოქმედების პერიოდში დასარიცხი რესურსის ოდენობა შეადგენს 259 620 მ3 . ხოლო მოსაკრებელი - 105 772 ლარს.\nშპს ----- (ს/ნ -----) ბუნებრივი რესურსებით სარგებლობისათვის მოსაკრებლის პირადი აღრიცხვის ბარათზე №----- ლიცენზიის ფარგლებში დარიცხული მოსაკრებლის ოდენობა შეადგენს:\n11. 2020 წელი - 13 800 მ32 760 ლარი;\n12. 2021 წლის I ნახევარი- 20 168 მ3 4 033.60 ლარი;\n13. 2021 წლის II ნახევარი- 15 000 მ3 3 000 ლარი;\n14. 2022 წლის I ნახევარი- 20 000 მ3 4 000 ლარი;\n15. 2022 წლის II ნახევარი- 73 970 მ3 14 794 ლარი;\n16. 2023 წლის I ნახევარი- 28 285 მ3 5 657 ლარი;\n17. 2023 წლის II ნახევარი- 41 000 მ3 8 200 ლარი;\n18. 2024 წლის I ნახევარი- 66 000 მ3 39 600 ლარი;\n19. 2024 წლის II ნახევარი- 29 697 მ3 17 818.20 ლარი;\n20. 2025 წლის I ნახევარი- 74 620 მ3 44 772 ლარი.\n№----- ლიცენზიის ფარგლებში სულ დარიცხულია 382 540 მ3 რესურსის შესაბამისი მოსაკრებელი 144 634.8 ლარი. ჯამურად, №------ ლიცენზიის ფარგლებში დარიცხული რესურსის ოდენობა 122 920 მ3 -ით აჭარბებს აღნიშნული ლიცენზიის ფარგლებში ათვისების გეგმის მიხედვით დასარიცხს, ხოლო დარიცხული მოსაკრებელი აჭარბებს 38 862.8 ლარით. \nშპს ----- (ს/ნ ------) მიერ წარმოდგენილია ბუნებრივი რესურსებით სარგებლობისათვის მოსაკრებლის 2025 წლის I ნახევრის გაანგარიშება, რომლის საფუძველზე დარიცხულია 74620 მ3 ბუნებრივი რესურსის შესაბამისი მოსაკრებელი, რაც შესაბამისობაშია №----- ლიცენზიაზე დამტკიცებულ ათვისების გეგმასთან. აქედან გამომდინარე, შპს ------ მოთხოვნა 2025 წლის I ნახევრის საანგარიშო პერიოდზე დარიცხული მოსაკრებლის შემცირებასთან დაკავშირებით ვერ დაკმაყოფილდა, რის შესახებ ეცნობა 2025 წლის 23 ივლისის N------- წერილით, რომელიც ადრესატთან გაიგზავნა საფოსტო გზავნილით და დაბრუნდა 2025 წლის 28 ივლისს.\nშემოსავლების სამსახურის გადასახადების ადმინისტრირების საინფორმაციო სისტემის მონაცემების თანახმად, 2025 წლის 5 სექტემბრის მდგომარეობით გადამხდელს ერიცხება აღიარებული დავალიანება ბუნებებრივი რესურსებით სარგებლობისათვის მოსაკრებლის ბარათზე: მოსაკრებელი 44 510.68 ლარი, საურავი 1 158 ლარი.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ გადასახადის გადამხდელის მოთხოვნა უნდა დაკმაყოფილდეს ნაწილობრივ შემდეგ გარემოებათა გამო: \nსაქართველოს საგადასახადო კოდექსის 302-ე მუხლის მე-6 ნაწილის თანახმად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები. \nშემოსავლების სამსახური მიუთითებს „ბუნებრივი რესურსებით სარგებლობისათვის მოსაკრებლების შესახებ“ საქართველოს კანონის მე-3 მუხლზე, რომლის „ა“ ქვეპუნქტის თანახმად, ბუნებრივი რესურსებით სარგებლობისათვის მოსაკრებლის გადამხდელია პირი, რომლის საქმიანობა ბუნებრივი რესურსებით სარგებლობისათვის საქართველოს კანონმდებლობის შესაბამისად ექვემდებარება ლიცენზირებას. \nამავე კანონის მე-4 მუხლის „ა“ ქვეპუნქტის თანახმად, ბუნებრივი რესურსებით სარგებლობის მოსაკრებლის ობიექტია საქართველოს ტერიტორიაზე (ტერიტორიული წყლების, საჰაერო სივრცის, კონტინენტური შელფისა და განსაკუთრებული ეკონომიკური ზონის ჩათვლით) არსებული ბუნებრივი რესურსების მოცულობა (რაოდენობა), კერძოდ სასარგებლო წიაღისეულის მოცულობა (რაოდენობა).\nამავე კანონის მე-6 მუხლის პირველი ნაწილის „ზ“ ქვეპუნქტის თანახმად, სასარგებლო წიაღისეულით სარგებლობისათვის – სასარგებლო წიაღისეულის მოპოვების (ან წიაღით სარგებლობის) ლიცენზიის მიღების შემდეგ, სასარგებლო წიაღისეულის (გარდა მინერალური წყლებისა, მიწისქვეშა მტკნარი ჩამოსასხმელი წყლებისა და ნახშირორჟანგისა) შემთხვევაში − 6 თვეში ერთხელ, მაგრამ არა უგვიანეს მე-6 თვის მომდევნო თვის 15 რიცხვისა, მინერალური წყლებისა და მიწისქვეშა მტკნარი ჩამოსასხმელი წყლების შემთხვევაში − არა უგვიანეს ყოველი კვარტალის მომდევნო თვის 15 რიცხვისა, ნახშირორჟანგის (გაზი CO2 ) შემთხვევაში − ყოველთვიურად, არა უგვიანეს მომდევნო თვის 15 რიცხვისა, სასარგებლო წიაღისეულის ათვისების შესაბამისი გეგმით გათვალისწინებული ყოველწლიურად ასათვისებელი მოცულობის მიხედვით, თანაბარ ნაწილებად, ხოლო იმ შემთხვევაში, თუ მოპოვებული სასარგებლო წიაღისეულის მოცულობა აღემატება სასარგებლო წიაღისეულის ათვისების შესაბამისი გეგმით გათვალისწინებულ ყოველწლიურ ასათვისებელ მოცულობას, − ფაქტობრივად მოპოვებული სასარგებლო წიაღისეულის ოდენობის მიხედვით.\nამავე მუხლის მე-2 პუნქტის შესაბამისად, ბუნებრივი რესურსებით სარგებლობისათვის მოსაკრებლის გადამხდელი ამ მუხლის პირველი პუნქტით (გარდა ამ მუხლის პირველი პუნქტის „ბ“, „დ“, „დ1 “ და „ვ“ ქვეპუნქტებისა) და 11 პუნქტით გათვალისწინებული ბუნებრივი რესურსებისათვის გაანგარიშებას საქართველოს ფინანსთა მინისტრის მიერ დადგენილი წესით, ამ მოსაკრებლის გადახდისათვის დადგენილ ვადაში წარუდგენს საგადასახადო ორგანოს. \nგადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის 106-ე მუხლის თანახმად, ბუნებრივი რესურსებით სარგებლობისათვის მოსაკრებლის გადამხდელი მოსაკრებლის გაანგარიშებას შესაბამის საგადასახადო ორგანოს წარუდგენს №VI-12 დანართის ფორმით. ხოლო ამავე ინსტრუქციის 107-ე მუხლით განსაზღვრულია ბუნებრივი რესურსებით სარგებლობისათვის მოსაკრებლის გაანგარიშების შევსების წესი.\n„გადასახადების ადმინისტრირების შესახებ” საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის 107-ე მუხლის მე-4 პუნქტის „დ.ე“ ქვეპუნქტის თანახმად, გაანგარიშების მე-4 სვეტში აისახება გარემოდან ამოღებული (მოპოვებული/მოსაპოვებელი) ბუნებრივი რესურსების მოცულობა (რაოდენობა), კერძოდ: იმ სასარგებლო წიაღისეულზე, რომლის მოპოვების (ან წიაღით სარგებლობის) ლიცენზიით პირდაპირ არის განსაზღვრული მოსაპოვებელი სასარგებლო წიაღისეულის ჯამური, წლიური მაქსიმალური ან დღიური ოდენობა (გარდა მინერალური წყლებით, მიწისქვეშა მტკნარი ჩამოსასხმელი წყლებით და ნახშირორჟანგისა) – 6 თვის განმავლობაში ლიცენზიის შესაბამისად დამტკიცებული სასარგებლო წიაღისეულის ათვისების შესაბამისი გეგმით გათვალისწინებული ყოველწლიური ასათვისებელი მოცულობა, თანაბარ ნაწილებად, წლიური გეგმის ½- ის ოდენობით, ხოლო იმ შემთხვევაში, თუ მოპოვებული სასარგებლო წიაღისეულის მოცულობა აღემატება წლიური გეგმის ½-ს, შეიტანება ფაქტობრივად მოპოვებული სასარგებლო წიაღისეულის მოცულობა. იმ შემთხვევაში, თუ ლიცენზია მოიცავს არასრულ წელს (დაიწყო, დასრულდა, გასხვისდა წლის შიგნით), გეგმური მოცულობა განისაზღვრება თვის ლიმიტის მიხედვით, ხოლო თუ მოპოვებული სასარგებლო წიაღისეულის მოცულობა აღემატება თვიურ ლიმიტს, შეიტანება ფაქტობრივად მოპოვებული სასარგებლო წიაღისეულის მოცულობა.\n,,გადასახადების ადმინისტრირების შესახებ” საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის 107-ე მუხლის მუხლის მაგალითებში მოყვანილი მსჯელობის გათვალისწინებით, თუ შესაბამისი წლის მანძილზე ფაქტობრივად მოპოვებული რესურსის მოცულობა ნაკლებია ათვისების გეგმით გათვალისწინებულ წლიურ მოცულობაზე, გაანგარიშებაში ასახვას ექვემდებარება სასარგებლო წიაღისეულის ათვისების შესაბამისი გეგმით გათვალისწინებული ყოველწლიურად ასათვისებელი მოცულობა. ხოლო თუ რომელიმე ექვსთვიან საანგარიშო პერიოდში ფაქტობრივად მოპოვებული რესურსის მოცულობა აღემატება ამავე პერიოდის გეგმიურ მოცულობას, აღნიშნული გაითვალისწინება მხოლოდ წლის შიგნით II ნახევრის ექვსთვიანი პერიოდის მოსაკრებლის გამოანგარიშებაში, იმ პირობით, რომ შესაბამისი წლის მანძილზე დარიცხული რესურსის მოცულობა ნაკლები არ უნდა იყოს ათვისების გეგმით გათვალისწინებულ წლიურ მოცულობაზე. ხოლო თუ საანგარიშო წლის წინა წლებში ფაქტობრივად მოპოვებული რესურსის მოცულობა აღემატება ამავე პერიოდის გეგმიურ მოცულობას, სხვაობით არ შემცირდება საანგარიშო პერიოდის მიხედვით წარსადგენ გაანგარიშებაში ბუნებრივი რესურსის მოცულობა.\nშემოსავლების სამსახური ყურადღებას ამახვილებს მომჩივანის არგუმენტზე, რომლის მიხედვით, კომპანიამ №----- ლიცენზიით 2025 წლის I ნახევრის საანგარიშო პერიოდში მოიპოვა მხოლოდ 500 მ3 ქვიშა-ხრეში, მაგრამ გაანგარიშებაში არსებული შეზღუდვის გამო დაადეკლარირეს გეგმა-გრაფიკით გათვალისწინებული ოდენობა (2025 წლის 17 აპრილამდე პერიოდზე 74 620 მ3 ). გადამხდელის მითითებით წინა პერიოდებშიც დეკლარირებული აქვს კანონის შესაბამისად, მოპოვების გადაჭარბების შემთხვევაში გადაჭარბებული ოდენობები, ხოლო გეგმაზე ნაკლების შემთხვევაში - გეგმით გათვალისწინებული ოდენობები, რის გამოც გამოდის, რომ ფაქტობრივად მოპოვებულზე მეტი აქვს დეკლარირებული და გადახდილი. აღნიშნულ ლიცენზიას კი ვადა გაუვიდა 2025 წლის 16 აპრილს, შესაბამისად, 2025 წლის I ნახევრის საანგარიშო პერიოდში ამოწურეს მოსაპოვებელი წიაღისეულიც (გეგმა გრაფიკით იყო დარჩენილი 74 620 მ3 და ფაქტობრივად მოიპოვეს 500 მ3 ). \nშემოსავლების სამსახური, ასევე, ყურადღებას ამახვილებს მომსახურების დეპარტამენტის მიერ წარმოდგენილ ინფორმაციაზე, რომლითაც დასტურდება, რომ ჯამურად, №----- ლიცენზიის ფარგლებში დარიცხული რესურსის ოდენობა 122 920 მ3 -ით აჭარბებს აღნიშნული ლიცენზიის ფარგლებში ათვისების გეგმის მიხედვით დასარიცხს, ხოლო დარიცხული მოსაკრებელი აჭარბებს 38 862.8 ლარით.\nსაქართველოს საგადასახადო კოდექსის 69-ე მუხლის პირველი ნაწილის თანახმად, თუ პირი წარდგენილ საგადასახადო დეკლარაციაში აღმოაჩენს შეცდომას, რომელიც იწვევს საგადასახადო ვალდებულების ცვლილებას, იგი ვალდებულია საგადასახადო დეკლარაციაში შეიტანოს შესაბამისი ცვლილება ან/და დამატება. \nზემოაღნიშნული სამართლებრივი ნორმებისა და იმ დადგენილი ფაქტობრივი გარემოებების გათვალისწინებით, რომ №------ ლიცენზიას ვადა გაუვიდა 2025 წლის 16 აპრილს და ლიცენზიის ფარგლებში დარიცხული რესურსის ოდენობა 122 920 მ3 -ით აჭარბებს აღნიშნული ლიცენზიის ფარგლებში ათვისების გეგმის მიხედვით დასარიცხს, შემოსავლების სამსახურმა მიიჩნია, რომ მომჩივანს უნდა მიეცეს შესაძლებლობა, საჩივრის ფარგლებში მოთხოვნილ საანგარიშო პერიოდზე განახორციელოს ბუნებრივი რესურსებით სარგებლობისათვის მოსაკრებლის გაანგარიშების კორექტირება (2025 წლის I ნახევრის გაანგარიშება №----- ლიცენზიის ნაწილში), ხოლო შემოსავლების სამსახურის მომსახურების დეპარტამენტს დაევალოს აღნიშნულის ტექნიკური უზრუნველყოფა.\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ : \n\n\n1. შპს „-----“ (ს/ნ ------) საჩივარი ნაწილობრივ დაკმაყოფილდეს;\n2. მომჩივანს მიეცეს შესაძლებლობა, საჩივრის ფარგლებში მოთხოვნილ საანგარიშო პერიოდზე განახორციელოს ბუნებრივი რესურსებით სარგებლობისათვის მოსაკრებლის გაანგარიშების კორექტირება (2025 წლის I ნახევრის გაანგარიშება №------ ლიცენზიის ნაწილში);\n3. დაევალოს მომსახურების დეპარტამენტს ამ ბრძანების სარეზოლუციო ნაწილის მე-2 პუნქტის შესრულების ტექნიკური უზრუნველყოფა;\n4. დანარჩენ ნაწილში საჩივარი არ დაკმაყოფილდეს;\n5. ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. №16) ან სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაგადასახადო დეკლარაციაში ცვლილების ან/და დამატების შეტანა\nბუნებრივი რესურსებით სარგებლობისათვის მოსაკრებელი\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n15\n\nდოკუმენტის დათვალიერება\n\ninfohub@rs.ge",
    "title": "Document 0dbdf892-564d-4e78-901e-26e2d7132fa6"
  }
}