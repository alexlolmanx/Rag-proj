{
  "id": "7dbb1c64-6eaf-4cbc-a749-c3fff0d202aa",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №23760/2/2024\n21 იანვარი 2025\nდოკუმენტის #:\n23760/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n16 იანვარი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nგაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის, დღგ-ის ჩათვლის უფლება, დღგ-ის ჩათვლით სარგებლობის წესი, საგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№23760/2/2024 \n16 იანვარი 2025 \n\n\nგ ა დ ა წ ყ ვ ე ტ ი ლ ე ბ ა \n\n\nმომჩივანი: შპს --- (ს/ნ ---)\nმოპასუხე: აუდიტის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 13.12.2024 წელს განიხილა და მიიღო გადაწყვეტილება შპს --- ს 21.08.2024 წელს რეგისტრირებულ საჩივარზე (რეგისტრაციის №23760/2/2024). \n\n\nდავის საგანი: \n1. დეკლარირებულ და შემოწმებით დადგენილ სხვაობაზე დარიცხულ დღგ-ში დაკისრებული სანქციებისაგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე;\n2. ელექტროენერგიაზე გაწეული ხარჯის არაეკონომიკურ ხარჯად მიჩნევა, შედეგად დღგ-ის ჩათვლის შემცირება და მოგების გადასახადით დაბეგვრა;\n3. სანქციებისაგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე.\n\n\nგასაჩივრებული გადაწყვეტილება:\n1. აუდიტის დეპარტამენტის 3.07.2024 წლის №006-344 საგადასახადო მოთხოვნა;\n2. შემოსავლების სამსახურის 2.08.2024 წლის №18025 ბრძანება. \n\n\nდარიცხული თანხა: 66 166 ლარი.\nმათ შორის:\nგადასახადი - 37 058 \nდღგ - 10 850\nმოგების გადასახადი - 12 555\nსაშემოსავლო გადასახადი - 13 653 \nჯარიმა - 17 157 \nსაურავი - 11 951 \n\n\nპროცედურული გარემოებები\nსაწარმოს საქმიანობას წარმოადგენს სასარგებლო წიაღისეულის მოპოვების ლიცენზით ქვიშახრეშის ათვისება, გადამუშავება სამსხვრევი მოწყობილობით და რეალიზაცია, ასევე სამშენებლო ბლოკის წარმოება-რეალიზაცია. აუდიტის დეპარტამენტის მიერ ჩატარდა გადასახადის გადამხდელის საქმიანობის 2.05.2021 წლიდან 1.05.2024 წლამდე საანგარიშო პერიოდების კამერალური საგადასახადო შემოწმება. შემოწმების შედეგები აისახა აუდიტის დეპარტამენტის 28.06.2024 წლის საგადასახადო შემოწმების აქტში, რომლის საფუძველზე გამოიცა აუდიტის დეპარტამენტის 3.07.2024 წლის №15599 ბრძანება და №006-344 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 2.08.2024 წლის №18025 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nსადავო საკითხები: \n1. დეკლარირებულ და შემოწმებით დადგენილ სხვაობაზე დარიცხულ დღგ-ში დაკისრებული სანქციებისაგან გათავისუფლება \nფაქტების აღწერა \nბუღალტრული აღრიცხვის ელექტრონული პროგრამის („ორისი“) შესწავლის შედეგად გამოვლინდა, რომ 2021 წლის აგვისტოს და სექტემბრის თვის საანგარიშო პერიოდებში მომჩივანს შპს --- გან უფიქსირდება საბანკო ანგარიშზე მიღებული ავანსები, რაც არ არის დეკლარირებული შესაბამის საგადასახადო პერიოდებში (დაბეგრილია 2021 წლის ნოემბრისა და დეკემბრის თვის საანგარიშო პერიოდებში). დეკლარირებულ და შემოწმებით გამოვლენილ დღგ-ის 18%-ის დასაბეგრ ბრუნვებს შორის სხვაობაზე, საგადასახადო კოდექსის 159-ე მუხლის მიხედვით გადასახადის გადამხდელს დაერიცხა დღგ და დაეკისრა ჯარიმა საგადასახადო კოდექსის 275-ე მუხლის პირველი ნაწილის მიხედვით.\n\n\nშემოსავლების სამსახურის გადაწყვეტილების შინაარსი \nშემოსავლების სამსახურმა მიიჩნია, რომ გადასახადის გადამხდელს არასრულად ჰქონდა შესრულებული საგადასახადო ვალდებულებები. ამასთან, აღნიშნა, რომ მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციების მიმართ შემოსავლების სამსახურმა მიზანშეწონილად არ მიაჩნია საგადასახადო კოდექსის 269- ე მუხლის მე-7 ნაწილის გამოყენება.\n\n\nმომჩივნის არგუმენტაცია\nმომჩივანი მიუთითებს საქართველოს უზენაესი სასამართლოს 2014 წლის 07 ოქტომბრის Nბს-222- 219(კ-14) განჩინებაზე და განმარტავს, რომ შემმოწმებელი თავადვე აღნიშნავს რომ კომპანიის მიერ აღნიშნული თანხები დაბეგრილი იყო სხვა საანგარიშო პერიოდში და საგადასახადო შემოწმების შედეგად კომპანიას გადასახადის ნაწილში საგადასახადო ვალდებულებები არ წარმოეშვა და აღნიშნულმა გამოიწვია მხოლოდ სანქციის დაკისრება. ზემოაღნიშნულზე მითითებით და ფაქტობრივი გარემოებების გათვალისწინებით, ითხოვს საგადასახადო კოდექსის 269-ე მუხლის მე-7 ნაწილის საფუძველზე, სანქციებისაგან გათავისუფლებას. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nსაბჭოს მიაჩნია, რომ განსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელი კეთილსინდისიერად შეცდა, ან არ იყო მისთვის ცნობილი ისეთი გარემოება, რამაც მისი პასუხისმგებლობა გამოიწვია. მომჩივანი ვერ ამტკიცებს, რომ ჩადენილი სამართალდარღვევა გამოწვეულია არა მისი დაუდევრობით, არამედ საქმიანობისათვის დამახასიათებელი თანმდევი გულისხმიერების მიუხედავად. ზემოაღნიშნულიდან გამომდინარე, საგადასახადო კოდექსის 269-ე მუხლის მე-7 ნაწილით საბჭოსთვის მინიჭებული უფლებამოსილების გამოყენების საფუძველი არ არსებობს.\n\n\n2. ელექტროენერგიაზე გაწეული ხარჯის არაეკონომიკურ ხარჯად მიჩნევა, შედეგად დღგ-ის ჩათვლის შემცირება და მოგების გადასახადით დაბეგვრა ფაქტების აღწერა \nშესამოწმებელ პერიოდში გადასახადის გადამხდელს ელექტროენერგიის მოხმარებაზე მიღებული და ჩათვლილი აქვს საგადასახადო ანგარიშ-ფაქტურები. გადასახადის გადამხდელის განმარტებით, 2021 წლის ოქტომბრიდან სს „---“-სგან მიღებული ელექტროენერგიის ხარჯი (2021 წლის ოქტომბრიდან 2023 წლის ივლისამდე მოხმარებული ელექტროენერგიის საფასური ჯამში შეადგენს 71 191 ლარს) აღარ უკავშირდება მის ეკონომიკურ საქმიანობას, ვინაიდან სამსხვრევი მოწყობილობით, რომელიც მოიხმარდა დახარჯული ელექტროენერგიის 100%-ს, სარგებლობდა შპს „----“. აღნიშნულიდან გამომდინარე, საგადასახადო კოდექსის 174-ე, 175-ე და 176-ე მუხლების თანახმად, დაკორექტირდა ჩათვლილი დღგ-ის თანხა, ხოლო ხარჯი, რომელიც დაკავშირებული არ არის გადამხდელის ეკონომიკურ საქმიანობასთან, საგადასახადო კოდექსის 98-ე მუხლის მიხედვით, დაიბეგრა მოგების გადასახადით. შემოწმების შედეგად მომჩივანს დაერიცხა დღგ და მოგების გადასახადი და დაეკისრა ჯარიმა საგადასახადო კოდექსის 275-ე მუხლით გათვალისწინებული ჯარიმა. \n\n\nშემოსავლების სამსახურის გადაწყვეტილების შინაარსი \nშემოსავლების სამსახურმა იხელმძღვანელა საგადასახადო კოდექსის 302-ე მუხლის მე-6 ნაწილით, 136-ე მუხლით, 174-ე მუხლის პირველი, მე-2 და მე-3 ნაწილებით, 175-ე მუხლის პირველი ნაწილის „ა“ ქვეპუნქტით, 176-ე მუხლის პირველი ნაწილის „ა“ ქვეპუნქტით, საგადასახადო კოდექსის 97-ე მუხლის პირველი ნაწილის „ბ“ ქვეპუნქტით, 982 მუხლის პირველი ნაწილის „ბ“ ქვეპუნქტით.\nშემოსავლების სამსახურმა მიუთითა შემოწმების აქტით დადგენილ გარემოებებზე და განმარტა, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე თუ რა ნაწილში იქნა საგადასახადო ვალდებულებები განსაზღვრული არამართლზომიერად და დავის წარმოების პროცესშიც არ აქვს წარდგენილი სათანადო არგუმენტები/მტკიცებულებები, რომლებიც შეცვლიდა საგადასახადო შემოწმების აქტით დადგენილ ფაქტობრივ გარემოებებს.\nზემოაღნიშნული სამართლებრივი ნორმების, საქმეში არსებული მასალებისა და დადგენილი ფაქტობრივი გარემოებების გათვალისწინებით, პირველ სადავო საკითხთან დაკავშირებით, შემოსავლების სამსახურმა მიიჩნია, რომ შემოწმებით გადამხდელის მიერ გაწეული ხარჯის არაეკონომიკურ ხარჯად მიჩნევა, მოგების გადასახადით დაბეგვრა და მიღებული დღგ-ის ჩათვლის გაუქმება მართლზომიერია. ამდენად, საჩივარი აღნიშნულ ნაწილში დაუსაბუთებელია და არ არსებობს მისი დაკმაყოფილების სამართლებრივი საფუძველი.\n\n\nმომჩივნის არგუმენტაცია\nშემმოწმებელმა სადავო საკითხს მისცა არასწორი შეფასება, რამდენადაც თავად შემმოწმებელი ადასტურებს საგადასახადო შემოწმების აქტით, რომ ელექტრო ენერგიის ფაქტობრივი მიმღებს წარმოადგენდა შპს ---, ხოლო ხარჯის გაწევა ხორციელდებოდა შპს ---გან. აღნიშნულ ნაწილში ფაქტობრივ გარემოებას წარმოადგენდა ის ფაქტი, რომ შპს ---ის მიერ განხორციელებულია შპს ---თვის დანადგარის რეალიზაცია და აღნიშნული რეალიზაციის შემადგენელი ნაწილი იყო შპს ---ს მიერ ელექტროენერგიის დანახარჯის გაწევა და წარმოადგენდა ერთგვარ ბერკეტს შპს ---სგან ნასყიდობის ხეშლეკრულებით გათვალისწინებული პირობების შესრულებისთვის, ვინაიდან თითქმის სამ წელზე გაიწელა შპს ---ს მიერ ნასყიდობის ხელშეკრულებით გათვალისწინებული ღირებულების გადახდა და შპს ---ს მიერ არ განხორციელდა აბონენტის ნომრის გადაფორმება შპს ---თვის ვიდრე არ მოხდა ნასყიდობის გარკვეული ნაწილის დაფარვა.\nშესაბამისად, აღნიშნული ელექტროენერგიის ხარჯის გაწევა წარმოადგენდა დანადგარის რეალიზაციის შემადგენელ კომპონენტს. ამასთან, შპს --- წარმოადგენდა დღგ-ის გადამხდელ კომპანიას და იმ შემთხვევაში თუ ცალკე დამოუკიდებლად მოხდებოდა შპს ---ის მიერ შპს ---თვის კომუნალური მომსახურების გადაწერა, შპს ---ს მიერ აღნიშნული დღგ დაექვემდებარებოდა ჩათვლას, რაც თავის მხრივ გამოიწვევდა იმავე შედეგის დადგომას რაც განსახილველ შემთხვევაშია, კერძოდ, განხორციელებულია საბოლოო დღგ-ის ჩათვლა - საბოლოო მომხმარებლის მიერ, ანუ სახელმწიფოს ამ პროცესის შედეგად არ მიყენებია ზარალი და არ განხორციელებულა დღგ-ის არამართლზომიერი ჩათვლა.\nელექტროენერგიის ხარჯის გაწევა დაკავშირებულია კომპანიის მიერ დანადგარის რეალიზაციასთან, ჩათვლა მართლზომიერია და დამატებით დაბეგვრას კომუნალური ხარჯების გაწევა შპს ---ს სასარგებლოდ არ იწვევს. უკიდურეს შემთხვევაში შემოწმებას შეეძლო მიეცა აღნიშნულ ნაწილში კომუნალური მომსახურების უსასყიდლო მომსახურების გაწევად კვალიფიკაცია, რაც თავის მხრივ წარმოადგენს ეკონომიკურ საქმიანობას. ამდენად, შპს ---თვის გაწეულია მომსახურება დანადგარი ნასყიდობის პროცესის ფარგლებში და აღნიშნული არ იწვევს დამატებით საგადასახადო ვალდებულებებს. ხოლო იმ შემთხვევაშიც კი თუ აღნიშნულს მიეცემა უსასყიდლო მომსახურების კვალიფიკაცია, რაც დღგ-ში ექვემდებარება დაბეგვრას, საგადასახადო კოდექსის 1601 მუხლის მიხედვით, მომსახურების უსასყიდლოდ მიწოდება არსებული სამართლებრივი ნორმებით არ ექვემდებარება მოგების გადასახადით დაბეგვრას. რამდენადაც საგადასახადო კოდექსის 983 მუხლი ადგენს სამართლებრივ ჩარჩოს უსასყიდლოდ გაწეული მომსახურებისთვის, ხოლო ამავე მუხლის მე-3 ნაწილის „ზ“ ქვეპუნქტით განმარტებულია, რომ მოგების გადასახადით არ იბეგრება უსასყიდლოდ საქონლის მიწოდების/მომსახურების გაწევის ან/და ფულადი სახსრების გადაცემის შემდეგი შემთხვევები უსასყიდლოდ საქონლის მიწოდება, მომსახურების გაწევა ან/და ფულადი სახსრების გადაცემა იმ პირისთვის, რომელიც მოგების გადასახადით იბეგრება ამ კოდექსის 97-ე მუხლის პირველი და მე-3 ნაწილებით გათვალისწინებული დაბეგვრის ობიექტების მიხედვით.\nშესაბამისად, იმ გარემოებებში, როდესაც ერთი იურიდიული პირის მიერ იმავე დაბეგვრის რეჟიმში მყოფი იურიდიული პირისთვის გაწეულია უსასყიდლო მომსახურება, ან მის სასარგებლოდ განხორციელებულია ხარჯის ანაზღაურება, აღნიშნული არ ექვემდებარება მოგების გადასახადით დაბეგვრას, ეწინააღმდეგება არსებული სამართლებრივი ნორმებით მოგების გადასახადის პრინციპებს და აღნიშნულ ნაწილში დარიცხული ვალდებულებები უნდა გაუქმდეს.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 97-ე მუხლის პირველი ნაწილის „ბ“ ქვეპუნქტის თანახმად, რეზიდენტი საწარმოს (გარდა ამ მუხლის მე-2, მე-8−91 და 93 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის.\nსაგადასახადო კოდექსის 982 მუხლის პირველი ნაწილის „ბ“ ქვეპუნქტის შესაბამისად, ამ მუხლის მიზნებისათვის ხარჯს, რომელიც ეკონომიკურ საქმიანობასთან დაკავშირებული არ არის, მიეკუთვნება ხარჯი, რომლის გაწევის მიზანი არ არის მოგების, შემოსავლის ან კომპენსაციის მიღება.\nსაგადასახადო კოდექსის 174-ე მუხლის პირველი ნაწილის მიხედვით, დღგ-ის ჩათვლა არის დასაბეგრი პირის უფლება, შეიმციროს გადასახდელი დღგ-ის თანხა საქონლის მიწოდებასთან/მომსახურების გაწევასთან დაკავშირებული ხარჯის სხვადასხვა კომპონენტის ღირებულებაზე პირდაპირ მიკუთვნებული დღგ-ის თანხით. ამავე მუხლის მე-2 ნაწილის თანახმად, დღგის ჩათვლის უფლება წარმოიშობა ჩასათვლელი დღგ-ის თანხის დარიცხვის ვალდებულების წარმოშობის (შესაბამისი ოპერაციის დღგ-ით დაბეგვრის) მომენტიდან.\nამავე მუხლის მე-3 ნაწილის თანახმად, დღგ-ის ჩათვლის უფლება აქვს მხოლოდ დღგ-ის გადამხდელად რეგისტრირებულ დასაბეგრ პირს.\nსაგადასახადო კოდექსის 175-ე მუხლის პირველი ნაწილის „ა“ ქვეპუნქტის შესაბამისად, თუ საქონელი/მომსახურება გამიზნულია ან გამოიყენება დღგ-ით დასაბეგრი ოპერაციის განხორციელებისთვის, დასაბეგრ პირს უფლება აქვს ჩაითვალოს საქართველოს ტერიტორიაზე სხვა დასაბეგრი პირისგან ამ საქონლის/მომსახურების შეძენისთვის გადახდილი/გადასახდელი დღგ.\nსაგადასახადო კოდექსის 176-ე მუხლის პირველი ნაწილის „ა“ ქვეპუნქტის თანახმად, დღგ-ის ჩათვლის მიღების საფუძველია ამ კოდექსის 175-ე მუხლის პირველი ნაწილის „ა“ და „ბ“ ქვეპუნქტებითა და მე-2 ნაწილით გათვალისწინებულ შემთხვევებში – საქონლის/მომსახურების შეძენასთან დაკავშირებით ამ კოდექსით დადგენილი წესით გამოწერილი საგადასახადო ანგარიშ-ფაქტურა.\nდადგენილია, რომ გადასახადის გადამხდელს შპს „---ს“ მიერ მოხმარებულ ელექტროენერგიაზე მიღებული და ჩათვლილი აქვს საგადასახადო ანგარიშ-ფაქტურები. აღნიშნულიდან გამომდინარე, დაკორექტირდა ჩათვლილი დღგ-ის თანხა, ასევე, ეკონომიკურ საქმიანობასთან დაუკავშირებელი ხარჯი, დაიბეგრა მოგების გადასახადით. საბჭო ყურადღებას ამახვილებს იმ გარემოებაზე, რომ მომჩივანი ვერ წარმოადგენს სათანადო არგუმენტებს ან მტკიცებულებებს, რაც შემოწმებით დადგენილი გარემოებების შეცვლის, და შესაბამისად, ამ ნაწილში შემოწმების აქტით დარიცხული თანხების შემცირების საფუძველი გახდებოდა.\nმხარეთა არგუმენტების, სადავო საქმეზე არსებული მასალების შესწავლის/შეფასების და ზემოაღნიშნული ფაქტობრივი გარემოებების გათვალისწინებით, საბჭო იზიარებს საგადასახადო ორგანოს პოზიციას ელექტროენერგიაზე გაწეული ხარჯის მომჩივნის არაეკონომიკურ ხარჯად მიჩნევის შესახებ და მიაჩნია, რომ ამ ნაწილში მომჩივნის საგადასახადო ვალდებულებები განსაზღვრულია მართებულად და არ არსებობს საჩივრის დაკმაყოფილების საფუძველი. \n\n\n3. სანქციებისაგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე \nფაქტების აღწერა \nაუდიტის დეპარტამენტის 3.07.2024 წლის №006-344 საგადასახადო მოთხოვნის მიხედვით, კომპანიას გადასახდელად განესაზღვრა: ჯარიმა - 17 157 ლარი და საურავი - 11 951 ლარი. \n\n\nშემოსავლების სამსახურის გადაწყვეტილების შინაარსი \nშემოსავლების სამსახურმა მიუთითა ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები. ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციების მიმართ შემოსავლების სამსახურმა მიზანშეწონილად არ მიაჩნია საგადასახადო კოდექსის 269- ე მუხლის მე-7 ნაწილის გამოყენება. \n\n\nმომჩივნის არგუმენტაცია \nზემოაღნიშნული საკითხების ნაწილში საგადასახადო ვალდებულებების განსაზღვრა გამოწვეულია გადამხდელის შეცდომით, კომპანია წარმოადგენს კეთილსინდისიერ გადასახადის გადამხდელს და ითხოვს, მსჯელობას კომპანიის მიმართ საგადასახადო მოთხოვნით დარიცხული სანქციებისგან გათავისუფლების თაობაზე. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით. \nსაბჭოს მიაჩნია, რომ განსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელი კეთილსინდისიერად შეცდა, ან არ იყო მისთვის ცნობილი ისეთი გარემოება, რამაც მისი პასუხისმგებლობა გამოიწვია. \nმომჩივანი ვერ ამტკიცებს, რომ ჩადენილი სამართალდარღვევა გამოწვეულია არა მისი დაუდევრობით, არამედ საქმიანობისათვის დამახასიათებელი თანმდევი გულისხმიერების მიუხედავად. ზემოაღნიშნულიდან გამომდინარე, საგადასახადო კოდექსის 269-ე მუხლის მე-7 ნაწილით საბჭოსთვის მინიჭებული უფლებამოსილების გამოყენების საფუძველი არ არსებობს. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nხარჯი, რომლის გაწევის მიზანი არ არის მოგების, შემოსავლის ან კომპენსაციის მიღება\nდღგ-ის ჩათვლის ზოგადი პრინციპები\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n32\n\nდოკუმენტის დათვალიერება\n\ninfohub@rs.ge",
    "title": "Document 7dbb1c64-6eaf-4cbc-a749-c3fff0d202aa"
  }
}