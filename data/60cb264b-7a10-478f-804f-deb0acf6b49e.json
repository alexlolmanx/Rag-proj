{
  "id": "60cb264b-7a10-478f-804f-deb0acf6b49e",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19523/2/2023\n14 ივნისი 2023\nდოკუმენტის #:\n19523/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n25 მაისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, დღგ-ით დასაბეგრი ოპერაციები\nჩამოტვირთვა\nგაზიარება\n№19523/2/2023\n25.05.2023\n\n\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „--------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 25.05.2023 წელს განიხილა და მიიღო გადაწყვეტილება შპს --------- 26.04.2023 წელს რეგისტრირებულ საჩივარზე (რეგისტრაციის №19523/2/2023).\n\n\n\n\nდავის საგანი:\nშემოსავლების სამსახურის 8.02.2023 წლის №2189 ბრძანების აღსრულების შედეგები.\n\n\nგასაჩივრებული გადაწყვეტილება:\n1. აუდიტის დეპარტამენტის 16.02.2023 წლის №070-5 საგადასახადო მოთხოვნა;\n2. შემოსავლების სამსახურის 12.04.2023 წლის №8032 ბრძანება.\n\n\nდარიცხული თანხა: 48 043,95 ლარი. \nმათ შორის:\nგადასახადი - 30 556\nდღგ - 25 749\nმოგების გადასახადი - 4 807\nჯარიმა - 9 560,6\nსაურავი - 7 927,35 \n\n\nფაქტების აღწერა/დარიცხვის საფუძვლები\nაუდიტის დეპარტამენტის 30.06.2022 წლის კამერალური საგადასახადო შემოწმების აქტით შემოწმებულია 1.01.2019 წლიდან 1.03.2022 წლამდე პერიოდი.\nშემოწმების აქტის მიხედვით, 9.09.2019 წლის საგადასახადო შემოწმების აქტში აღნიშნულია, რომ გადასახადის გადამხდელს შეძენილი აქვს ვაზის ნერგები - 181 500 ლარის ღირებულების, რომელიც ხელშეკრულებით გასესხებული აქვს შპს „--------“-ზე წლიური 12% სარგებლით. შემოწმებით საგადასახადო კოდექსის მე-15 მუხლის პირველი და მე-2 ნაწილებით, აღნიშნული გარიგება არ ჩაითვალა ფინანსურ ოპერაციად და სარგებელი განხილულ იქნა დღგ-ით დასაბეგრ ოპერაციად. გადასახადის გადამხდელი არ დაეთანხმა აღნიშნულ საკითხს და გამომდინარე აქედან არ ახდენს, შემდგომ პერიოდებში სარგებლის დეკლარირებას დასაბეგრ ბრუნვებში. აღნიშნული საკითხი 2 გასაჩივრებული აქვს დავების განხილვის საბჭოში. მიღებული გადაწყვეტილებით გადასახადის გადამხდელს დაევალა დამატებითი მტკიცებულებების წარმოდგენა საკითხის დამატებით შესასწავლად.\nაღნიშნულ საკითხთან დაკავშირებით, მიმდინარე შემოწმებამ იხელმძღვანელა, წინა პერიოდზე ჩატარებული საგადასახადო შემოწმების აქტით და შემდგომ პერიოდებში დარიცხული სარგებლით დაკორექტირდა დასაბეგრი ბრუნვები. მომჩივანს დაერიცხა დღგ და დაეკისრა ჯარიმა საგადასახადო კოდექსის 275-ე მუხლით.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 14.07.2022 წლის №070-12 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 8.02.2023 წლის №2189 ბრძანებით საჩივარი დაკმაყოფილდა ნაწილობრივ. გასესხებული ვაზის ნერგების საფუძველზე მიღებული სარგებლის დღგ-ით დაბეგვრის საკითხთან დაკავშირებით, აუდიტის დეპარტამენტს დაევალა ხელშეკრულების საგნის გათვალისწინებით, ოპერაციის კვალიფიკაციის ხელახლა შეფასება და სათანადო საფუძვლების არსებობის შემთხვევაში სარგებლის დღგ-ით დასაბეგრ ოპერაციად განხილვის საფუძველზე დარიცხული თანხების კორექტირება (შემცირება).\nშემოსავლების სამსახურის 8.02.2023 წლის №2189 ბრძანების აღსრულების შედეგებზე გამოცემული აუდიტის დეპარტამენტის 10.02.2023 წლის დასკვნაში ზემოაღნიშნულ საკითხთან დაკავშირებით მითითებულია, რომ გასესხებული ვაზის ნერგების საკითხთან დაკავშირებით ოპერაციის კვალიფიკაციის შეფასებამ ცვლილება არ განიცადა. შედეგად აღნიშნულ ნაწილში აქტით დარიცხული საგადასახადო ვალდებულებები დარჩა უცვლელი.\nაუდიტის დეპარტამენტის 10.02.2023 წლის დასკვნის საფუძველზე გადასახადის გადამხდელს წარედგინა აუდიტის დეპარტამენტის 16.02.2023 წლის №070-5 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 12.04.2023 წლის №8032 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 304-ე მუხლის 21 ნაწილზე და ყურადღებას ამახვილებს საქმეში არსებულ ფაქტობრივ გარემოებებზე, რომლის თანახმად, საგადასახადო შემოწმების მიერ განხორციელდა საქართველოს ფინანსთა სამინისტროსთან არსებული დავების განხილვის საბჭოს მიერ მიღებული 21.10.2021 წლის №9887/2/2020 გადაწყვეტილების აღსრულების შედეგების გათვალისწინებით, შემოწმებით განსაზღვრული საგადასახადო ვალდებულებების კორექტირება (შემცირება). ამასთან, შემცირებას დაექვემდებარა საქონლის მიწოდების საფუძველზე განსაზღვრული საგადასახადო შემოწმების აქტით დარიცხული საგადასახადო ვალდებულებები. აგრეთვე, შემოწმების მიერ დამატებით იქნა შესწავლილი/შეფასებული ხელშეკრულების საგნის გათვალისწინებით ოპერაციის კვალიფიკაცია და ოპერაციის კვალიფიკაცია უცვლელი დარჩა. ასევე, დღგ-ის ნაწილში შემოწმებამ დამატებით შეისწავლა საკითხი და მიიჩნია, რომ საგადასახადო ვალდებულებების კორექტირების საფუძველი არ არსებობს.\nსაქმეზე არსებული მტკიცებულებების და აუდიტის დეპარტამენტის დასკვნის შედეგების გათვალისწინებით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოებების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია \nდასკვნის მიხედვით არ იქნა გადაანგარიშებული საწარმოს მიერ 2017 წელს შეძენილი ვაზის ნერგები 181 500 ლარის ღირებულების, რომელიც 27.12.2017 წლის ხელშეკრულებით გასესხებული აქვს შპს „--------“-ზე წლიური 12% სარგებლით. \nამ ნაწილში საგადასახადო ორგანომ არ გაითვალისწინა საქართველოს ფინანსთა სამინისტროსთან არსებული დავების განხილვის საბჭოს 21.10.2021 წლის №9887/2/2020 გადაწყვეტილება, რომლის მიხედვითაც უნდა მომხდარიყო საკითხის გადახედვა. ამჟამად, საკითხი განხილვის ეტაპზეა საბჭოში. საკითხი გადახედილი უნდა იქნას საბჭოს გადაწყვეტილების შესაბამისად.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო: \nსაგადასახადო კოდექსის 73-ე მუხლის მე-9 ნაწილის „ა“ და „ბ“ ქვეპუნქტების თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს: \nა) მხედველობაში არ მიიღოს სამეურნეო ოპერაციები, რომლებსაც არა აქვს არსებითი ეკონომიკური გავლენა; \nბ) სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 161-ე მუხლის პირველი ნაწილის „ა“ ქვეპუნქტის 1.01.2021 წლამდე მოქმედი რედაქციით, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. \nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების თანახმად, დღგ-ით დასაბეგრი ოპერაციებია: \nა) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება; \nბ) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ მომსახურების გაწევა;\nსაბჭო ყურადღებას ამახვილებს აუდიტის დეპარტამენტის გასვლითი საგადასახადო შემოწმების 9.09.2019 წლის აქტში მითითებულ ფაქტობრივ გარემოებებზე და საბჭოს 21.10.2021 წლის №9887/2/2020 გადაწყვეტილების აღსრულების შედეგად გამოცემული აუდიტის დეპარტამენტის 10.02.2023 წლის დასკვნის თაობაზე საჩივრის განხილვისას საბჭოს 6.04.2023 წლის №19006/2/2023 გადაწყვეტილებაში აღნიშნულ შეფასებაზე, რომლის მიხედვით განხორციელებული ოპერაციის კვალიფიკაციის განსაზღვრისას მნიშვნელოვანია გათვალისწინებული იყოს ის გარემოება, რომ მომჩივნის მიერ შპს „-----------“-ზე გადაცემულია ვაზის ნერგები, ხოლო მისაღები აქვს იგივე მახასიათებლების, თუმცა სხვა საქონელი. აღნიშნულის გათვალისწინებით, ოპერაცია წარმოადგენს გაცვლის (ბარტერულ) ოპერაციას, რომლის დროსაც მომჩივნის მხრიდან განხორციელებულია სოფლის მეურნეობის პროდუქციის მიწოდება. \nაღნიშნულიდან გამომდინარე, საბჭო მიიჩნევს, რომ სადავო საკითხი საჭიროებს დამატებით შესწავლას. აუდიტის დეპარტამენტს უნდა დაევალოს შეისწავლოს აღნიშნული საკითხი და უზრუნველყოს მომჩივნის საგადასახადო ვალდებულებების კორექტირება საბჭოს 21.10.2021 წლის №9887/2/2020 და 6.04.2023 წლის №19006/2/2023 გადაწყვეტილებების გათვალისწინებით.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ; \n2. ნაწილობრივ გაუქმდეს შემოსავლების სამსახურის 12.04.2023 წლის №8032 ბრძანება; \n3. აუდიტის დეპარტამენტს დაევალოს ვაზის ნერგების გასესხებით მიღებული სარგებლის დღგ-ით დაბეგვრის საფუძვლით განხორციელებული დარიცხვის კორექტირება საბჭოს 21.10.2021 წლის №9887/2/2020 და 6.04.2023 წლის №19006/2/2023 გადაწყვეტილებების გათვალისწინებით და შედეგების ასახვა გადასახადის გადამხდელის პირადი აღრიცხვის ბარათზე; \n4. დანარჩენ ნაწილში საჩივარი არ დაკმაყოფილდეს; \n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\n\n\n\n\nჩამოტვირთვა\nგაზიარება\nთეგები:\nსაქონლის მიწოდება/მომსახურების გაწევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n11\n\nდოკუმენტის დათვალიერება\n\ninfohub@rs.ge",
    "title": "Document 60cb264b-7a10-478f-804f-deb0acf6b49e"
  }
}