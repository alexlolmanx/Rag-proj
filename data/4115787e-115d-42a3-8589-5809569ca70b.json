{
  "id": "4115787e-115d-42a3-8589-5809569ca70b",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება № 19757/2/2023\n10 აგვისტო 2023\nდოკუმენტის #:\n19757/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n09 აგვისტო 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№ 19757/2/2023\n09 აგვისტო 2023\n﻿გ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს„----------“ (ს/ნ ----------) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 22.06.2023 წელს განიხილა და მიიღო გადაწყვეტილება შპს ------------- 23.05.2023 წელს რეგისტრირებულ საჩივარზე (რეგისტრაციის №19757/2/2023). \n\n\nდავის საგანი:\nსალაროს ნაშთის არაგონივრულ ნაშთად მიჩნევა და მოგების და საშემოსავლო გადასახადით დაბეგვრა.\n\n\nგასაჩივრებული გადაწყვეტილება:\n1. აუდიტის დეპარტამენტის 26.12.2022 წლის №006-637 საგადასახადო მოთხოვნა;\n2. შემოსავლების სამსახურის 10.04.2023 წლის №7801 ბრძანება.\n\n\nდარიცხული თანხა: 608 140 ლარი.\nმათ შორის:\nგადასახადი - 273 600\nმოგების გადასახადი - 207 854\nსაშემოსავლო გადასახადი - 65 746\nჯარიმა - 167 561\nსაურავი - 166 979\n\n\nფაქტების აღწერა/დარიცხვის საფუძვლები\nმომჩივნის საქმიანობაა მრავალბინიანი სახლის მშენებლობა და რეალიზაცია.\nაუდიტის დეპარტამენტის 21.12.2022 წლის კამერალური საგადასახადო შემოწმების აქტით შემოწმებულია მომჩივნის საქმიანობის 1.01.2019 წლიდან 1.04.2022 წლამდე პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით: \nშესამოწმებელ პერიოდში გადასახადის გადამხდელს სალაროში უფიქსირდება ნაღდი ფულის უძრავი ან მზარდი ნაშთები. ფულის ნაშთი 1 006 271 ლარი შესამოწმებელი პერიოდის, 1.01.2019 წლის მდგომარეობით გადმოდის 1100 ანგარიშის სადებეტო ნაშთის სახით. ამავე პერიოდში საწარმოს აღებული აქვს ბანკიდან სესხები და აღნიშნული თანხების შემოსვლა ფიქსირდება სალაროშიც. მზარდი ფულის ნაშთი ფიქსირდება 2020 წლის პირველ მაისამდე პერიოდში, ამ თარიღში კი სალაროდან გასულია 1 300 000 ლარი მიწის შესაძენად. შესამოწმებელ პერიოდში არ არის ჩატარებული სალაროს ინვენტარიზაცია ან სხვა ღონისძიება, რაც დაადასტურებდა სალაროში აღნიშნული თანხის არსებობას.\nშემოწმების მიერ სალაროს უძრავი ნაშთი გაანგარიშდა შემოსავლების სამსახურის უფროსის 8.07.2019 წლის №22708 ბრძანებით დამტკიცებული მეთოდური მითითების (დანართი №9) შესაბამისად. შესამოწმებელ პერიოდში გადამხდელს უფიქსირდება არაარსებითი საკასო შემოსავლები და ხარჯები, რაც გათვალისწინებული იქნა გონივრული ნაშთის დაანგარიშებისას.\nშემოწმებით, საგადასახადო კოდექსის 73-ე მუხლის მე-9 ნაწილის თანახმად, სალაროში რიცხული ნაღდი ფულის ნაშთები 1.05.2020 წლამდე განხილულ იქნა სალაროს პასუხისმგებელ პირზე გაცემულ უპროცენტო სესხად და დაიბეგრა მოგების გადასახადით. ასევე, დაანგარიშდა სარგებელი თვეების მიხედვით და დაიბეგრა გადახდის წყაროსთან საშემოსავლო გადასახადით. გადასახადის გადამხდელს დაერიცხა მოგებისა და საშემოსავლო გადასახადი, ასევე, საგადასახადო კოდექსის 275-ე მუხლით განსაზღვრული ჯარიმა.\nსაგადასახადო შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 26.12.2022 წლის №006-637 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 10.04.2023 წლის №7801 ბრძანებით საჩივარი ნაწილობრივ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 73-ე მუხლის მე-9 ნაწილის „ბ“ ქვეპუნქტზე, 97-ე მუხლის პირველი ნაწილის „ბ“ ქვეპუნქტზე, 982 მუხლის მე-3 ნაწილის „ზ“ ქვეპუნქტზე და მე-8 ნაწილზე, 101-ე მუხლის პირველ ნაწილზე და მე-2 ნაწილის „ბ“ ქვეპუნქტზე, 154-ე მუხლის პირველი ნაწილის „ა“ ქვეპუნქტზე, 43-ე მუხლის მე-4 ნაწილზე, „საქართველოს საგადასახადო კოდექსის მიზნებისათვის საპროცენტო განაკვეთების დამტკიცების თაობაზე“ საქართველოს ფინანსთა მინისტრის 28.01.2011 წლის №34 ბრძანების პირველ პუნქტზე და საქართველოს ზოგადი ადმინისტრაციული კოდექსის 96-ე მუხლზე.\nშემოწმებით დადგენილი გარემოებაა, რომ შესამოწმებელ პერიოდში გადამხდელს სალაროში უფიქსირდება ნაღდი ფულის უძრავი ან მზარდი ნაშთები. ფულის ნაშთი 1 006 271 ლარი 2019 წლის პირველი იანვრიდან გადმოდის 1100 ანგარიშის სადებეტო ნაშთის სახით. ამავე პერიოდში საწარმოს აღებული აქვს ბანკიდან სესხები და აღნიშნული თანხების შემოსვლა ფიქსირდება სალაროშიც. მზარდი ფულის ნაშთი ფიქსირდება 2020 წლის პირველ მაისამდე პერიოდში, ამ თარიღში კი სალაროდან გასულია 1 300 000 ლარი მიწის შესაძენად. შესამოწმებელ პერიოდში არ არის ჩატარებული სალაროს ინვენტარიზაცია ან სხვა ღონისძიება, რაც დაადასტურებდა სალაროში აღნიშნული თანხის არსებობას. ასევე, გადამხდელს უფიქსირდება არაარსებითი საკასო შემოსავლები და ხარჯები, რაც გათვალისწინებულია გონივრული ნაშთის დაანგარიშებისას. ამასთან, აუდიტის დეპარტამენტის მიერ მოწოდებული ინფორმაციის თანახმად, გადასახადის გადამხდელს არ აქვს საკასო ხარჯები და შესაბამისად არ ჰქონდა სალაროში ფულის ქონის საჭიროება. მიწის შეძენამდე ფულს იყენებდა თავის სურვილისამებრ. რაც შეეხება საშეღავათო პერიოდს, მეთოდური მითითება ითვალისწინებს 3 თვეს და 3 თვეზე ბევრად მეტი პერიოდითაა თანხა სალაროში.\nშემოსავლების სამსახური ყურადღებას ამახვილებს გადასახადის გადამხდელის მიერ წარმოდგენილ განმარტებაზე, სადაც მითითებულია, რომ სალაროში ნაშთი 2020 წლის პირველ მაისს განულდა, შემოწმებამ მასზე პერიოდების მიხედვით სულ კომპანიას დაარიცხა მოგების გადასახადი 207 854 ლარი, მაგრამ სალაროს ნაშთი როდესაც განულდა (რაც აქტით დასტურდება) არ შეამცირა მოგების გადასახადის თანხა. ასევე, აუდიტის დეპარტამენტის მიერ მოწოდებული ინფორმაციის თანახმად, მოგების გადასახადის ნაწილი, როგორც დაბრუნებული სესხი, ჩათვლილია შესამოწმებელ პერიოდში. ხოლო, დარჩენილი ნაწილი, რითაც ბრუნდება სრულად სესხის თანხა (მიწის შეძენის პერიოდში) აღარაა ჩასათვლელ თანხებში გათვალისწინებული, შესაძლებელია დაშვებულია ტექნიკური შეცდომა.\nზემოხსენებული სამართლებრივი ნორმების, ფაქტობრივი გარემოებებისა და გადასახადის გადამხდელის წარმოდგენილი არგუმენტების გათვალისწინებით, შემოსავლების სამსახური მიიჩნევს,\nრომ სალაროს ნაშთის არაგონივრულ ნაშთად მიჩნევა და სალაროს პასუხისმგებელ პირზე გაცემულ უპროცენტო სესხად განხილვა შესაბამისობაშია კანონმდებლობის მოთხოვნებთან, მაგრამ მოგების გადასახადის ჩათვლის საკითხი საჭიროებს დამატებით შესწავლას. ამდენად, უნდა დაევალოს აუდიტის დეპარტამენტს შეისწავლოს სალაროს არაგონივრული ნაშთის სალაროს პასუხისმგებელ პირზე გაცემულ უპროცენტო სესხად განხილვის შედეგად ჩასათვლელი მოგების გადასახადის საკითხი, მ.შ დაშვებული ტექნიკური უზუსტობები და შესწავლის შედეგების გათვალისწინებით, სათანადო საფუძვლის არსებობის შემთხვევაში განახორციელოს საგადასახადო ვალდებულებების კორექტირება (შემცირება). \n\n\nმომჩივნის არგუმენტაცია\nსალაროში ე. წ. „არაგონივრული ნაშთი“ ფიქსირდება 1.01.2019 წლიდან 1.05.2020 წლამდე და მისი არსებობა კომპანიის ბიზნეს გეგმის ნაწილია, კერძოდ: მომჩივანი მრავალბინიანი სახლის მშენებლობას განახორციელებდა და შეიძენდა ----------- საკუთრებაში არსებულ 1 142 კვ.მ. არასასოფლო-სამეურნეო მიწის ნაკვეთს (ს/კ -----------), იმ შემთხვევაში, თუ მომჩივანი აუქციონის წესით შეიძენდა მერიის საკუთრებაში არსებულ ზემოთ ნახსენებ მიწის ნაკვეთის მოსაზღვრე 379 კვ.მ. მიწის ნაკვეთს (ს/კ ----------) და მასთან ერთად მერიის საკუთრებაში არსებულ დაურეგისტრირებელ 428 კვ.მ. მიწის ნაკვეთს მშენებლობის და ------------ საკუთრებაში არსებულ მიწასთან გაერთიანების უფლებით, რომელიც მშენებლობის პროექტირებისა და შემდგომი წარმატებული გაყიდვების მიზნით საუკეთესო გახდებოდა.\nაღნიშნულზე 4.09.2018 წელს ----------- ------------- განცხადებით მიმართა ქალაქ თბილისის მერიას. თბილისის მერიამ აღნიშნულ მიწის ნაკვეთს (ს/კ ----------) მიუერთა თავის საკუთრებაში არსებული 428 კვ. მ. მიწის ნაკვეთი და 807 კვ.მ. მიწის ნაკვეთი ახლი კოდით ------------ გამოიტანა 16.07.2019 წელს აუქციონზე მშენებლობის უფლების გარეშე. რის გამოც არც მომჩივანმა და არც სხვა არავინ არ მიიღო მონაწილეობა აუქციონში და აუქციონი ჩაიშალა. ამის შემდგომ, ------------ განმეორებით მიმართა მერიას ნომერ ------------ განცხადებით, რის საფუძველზეც მერიამ გაყო აღნიშნული მიწის ნაკვეთი და 428 კვ. მ. მიწა (ს/კ -----------), დარეგისტრირებული კონფიგურაციით მშენებლობის უფლების გარეშე (რაც იმას ნიშნავს, რომ სხვა ნაკვეთთან გაერთიანებისას მშენებლობის უფლება აქვს) გამოიტანა 27.03.2020 წელს აუქციონზე, რომელიც შეიძინა მომჩივანმა. მისი გადაფორმება მომჩივანზე მოხდა 4.05.2020 წელს. ამავე დროს პარალელურ რეჟიმში მომჩივანმა შეიძინა------------- კუთვნილი მიწის ნაკვეთი (ს/კ ------------), რის შედეგადაც 1.05.2020 წელს სალაროს ნაშთი განულდა. აღნიშნული მიწები გაერთიანებული იქნა ერთ ნაკვეთად მშენებლობის უფლებით და მიენიჭა საკადასტრო კოდი ----------. მომჩივნის მიერ შეძენილი მიწები რეგისტრირებულია საჯარო რეესტრში და შესაბამისი ღირებულებით ირიცხება მომჩივნის ბალანსზე და ამჟამად ამ მიწის ნაკვეთზე მიმდინარეობს მრავალბინიანი სახლის პროექტირება. აქედან გამომდინარე, თვლის, რომ აღნიშნული სალაროს ნაშთი წარმოადგენს გონივრულ ნაშთს. აღნიშნული ნაშთი საჭირო იყო ბიზნეს გეგმის განხორციელებისათვის. მომჩივანი ყოველდღიურ მოლოდინში იყო თუ როდის გამოიტანდა მერია მიწის ნაკვეთს აუქციონზე, ხოლო აუქციონზე აღნიშნული მიწის შეძენისთანავე შეძენილი იქნა ---------- კუთვნილი მიწაც. ფულის ნაშთის სალაროში არსებობის ხანგრძლივობა გამოწვეულია, მერიის ბიუროკრატიული აპარატის მიერ 2018 წლის სექტემბრიდან 27.03.2020 წლამდე, აუქციონების დროში გაწელვის შედეგად. ამასთან, განმარტავს, რომ ბინების გაყიდვიდან შემოსავლები ძირითადად ჰქონდა ნაღდი ანგარიშსწორებით, რის გამოც დაგროვდა სალაროში დიდი ოდენობით თანხა. ამ თანხის ბანკში შეტანის შემთხვევაში და შემდეგ --------- მიწის ღირებულების გადარიცხვის შემთხვევაში, -------- ბანკიდან ნაღდი ფული გამოტანის დროს უნდა გადაეხადა ბანკის საკომისიო 0,2%, რაც მოცემულ შემთხვევაში 1 300 000 ლარზე 2 600 ლარს შეადგენს, რაც სოლიდური ხარჯია.\nმიაჩნია, რომ შემოწმებამ ზემოთ მოყვანილი ფაქტები არ შეისწავლა და მარტივად განიხილა სალაროს ნაშთი არაგონივრულ ნაშთად. უფრო მეტიც, შემოწმებისას დაფიქსირდა უხეში შეცდომები. კერძოდ: დავუშვათ, რომ სალაროში ერიცხებოდა არაგონივრული ნაშთი, რაც შემოწმების აქტის მიხედვით შესამოწმებელი პერიოდის დასაწყისში 1 006 271 ლარს შეადგენდა (ბუღალტრული მონაცემებით 476 270 ლარი, თუმცა შემმოწმებელმა საბუღალტრო მონაცემებიც 1 006 271 ლარი დააფიქსირა), რომელიც გარკვეულ პერიოდში იმატებდა, ხოლო 1.05.2020 წელს განულდა. შემმოწმებელმა მასზედ პერიოდების მიხედვით სულ დაარიცხა მოგების გადასახადის ძირითადი თანხა 207 854 ლარი, მაგრამ სალაროს ნაშთი როდესაც განულდა (რასაც შემმოწმებელი აქტით ადასტურებს) არ მოახდინა მოგების გადასახადის ძირითადი თანხის შემცირება. ასევე აღსანიშნავია, რომ მომჩივანს მიწის ნაკვეთები შესყიდვის ღირებულებით (1,6 მილიონი ლარი) ერიცხება ბალანსზე და შესაბამისად რეგისტრირებულია საჯარო რეესტრში. შემმოწმებელს ისინი „შესამოწმებელი პერიოდის საწყისი და საბოლოო ნაშთები საბუღალტრო ანგარიშებზე“ საბოლოო ნაშთებში ასახული არ აქვს. აგრეთვე, შემმოწმებელს ასახული არ აქვს სხვა მოთხოვნები თუ ვალდებულებები. შესაბამისად, სრულად უნდა გაუქმდეს 26.12.2022 წლის №006-637 საგადასახადო მოთხოვნა.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 136-ე მუხლის პირველი და მე-3 ნაწილების თანახმად:\n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა.\n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე. \nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი. ამავე მუხლის მე-2 ნაწილის „ბ“ ქვეპუნქტის შესაბამისად, ამ მუხლის პირველი ნაწილის მიზნებისათვის სარგებლის ღირებულებად ითვლება დამქირავებლის მიერ დაქირავებულისათვის საქართველოს ფინანსთა მინისტრის მიერ განსაზღვრულ საპროცენტო განაკვეთზე დაბალი საპროცენტო განაკვეთით სესხის გაცემისას – საქართველოს ფინანსთა მინისტრის მიერ განსაზღვრული საპროცენტო განაკვეთით გადასახდელი პროცენტის შესაბამისი თანხა, რომელიც მცირდება დაქირავებულის მიერ ამ სარგებლის მიღებისას დამქირავებლისათვის გადახდილი თანხით.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\n﻿საქართველოს მთავრობის 14.12.2011 წლის №473 დადგენილებით დამტკიცებული „დავის განმხილველი ორგანოების რეგლამენტის“ 33-ე მუხლის პირველი პუნქტის „ბ“ ქვეპუნქტის თანახმად, დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები\nშესამოწმებელ პერიოდში გადასახადის გადამხდელს სალაროში უფიქსირდება ნაღდი ფულის უძრავი ან მზარდი ნაშთები. საწარმოს აღებული აქვს ბანკიდან სესხები და აღნიშნული თანხების შემოსვლა ფიქსირდება სალაროშიც. მზარდი ფულის ნაშთი ფიქსირდება 1.05.2020 წლამდე. ამ თარიღში სალაროდან გასულია 1 300 000 ლარი მიწის შესაძენად. შესამოწმებელ პერიოდში არ არის ჩატარებული სალაროს ინვენტარიზაცია ან სხვა ღონისძიება, რაც დაადასტურებდა სალაროში აღნიშნული თანხის არსებობას.\nშემოწმების მიერ სალაროს უძრავი ნაშთის გაანგარიშება განხორციელდა შემოსავლების სამსახურის უფროსის 8.07.2019 წლის №22708 ბრძანებით დამტკიცებული მეთოდური მითითების (დანართი №9) შესაბამისად. შემოწმებით, საგადასახადო კოდექსის 73-ე მუხლის მე-9 ნაწილის თანახმად, სალაროში რიცხული ნაღდი ფულის ნაშთები 1.05.2020 წლამდე განხილულ იქნა სალაროს პასუხისმგებელ პირზე გაცემულ უპროცენტო სესხად და დაიბეგრა მოგების გადასახადით.\nშემოსავლების სამსახურის 10.04.2023 წლის №7801 ბრძანებით აუდიტის დეპარტამენტს დაევალა შეისწავლოს სალაროს არაგონივრული ნაშთის სალაროს პასუხისმგებელ პირზე გაცემულ უპროცენტო სესხად განხილვის შედეგად ჩასათვლელი მოგების გადასახადის საკითხი, მათ შორის დაშვებული ტექნიკური უზუსტობები და შესწავლის შედეგების გათვალისწინებით, სათანადო საფუძვლების არსებობის შემთხვევაში განახორციელოს საგადასახადო ვალდებულებების კორექტირება (შემცირება).\nსაბჭო მიუთითებს საქმის გარემოებებზე, მხარეთა არგუმენტაციაზე და მიიჩნევს, რომ ნაღდი ფულის არაგონივრული ნაშთის დირექტორზე გაცემულ სესხად განხილვის საკითხი საჭიროებს დამატებით შესწავლას, რისთვისაც საჩივარი ხელახლა განსახილველად უნდა დაუბრუნდეს შემოსავლების სამსახურს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2.ნაწილობრივ გაუქმდეს შემოსავლების სამსახურის 10.04.2023 წლის №7801 ბრძანება და საჩივარი ხელახლა განსახილველად დაუბრუნდეს შემოსავლების სამსახურს;\n3. დანარჩენ ნაწილში საჩივარი არ დაკმაყოფილდეს;\n4. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n10\n\nდოკუმენტის დათვალიერება\n\ninfohub@rs.ge",
    "title": "Document 4115787e-115d-42a3-8589-5809569ca70b"
  }
}