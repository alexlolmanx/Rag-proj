{
  "id": "825662a7-f23e-4bbb-bce5-635f8c1739a1",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24566/2/2025\n24 თებერვალი 2025\nდოკუმენტის #:\n24566/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n19 თებერვალი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, დღგ-ის გადამხდელად რეგისტრაცია, დღგ-ისათვის გათვალისწინებული მოთხოვნების დარღვევა\nჩამოტვირთვა\nგაზიარება\n№24566/2/2025\n19 თებერვალი 2025\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: -----------ი (ს/ნ ------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 13.02.2025 წელს განიხილა და მიიღო გადაწყვეტილება -------ის 3.01.2025 წელს რეგისტრირებულ საჩივარზე (რეგისტრაციის №24566/2/2025).\n\n\nდავის საგანი: \nშემოსავლების სამსახურის 2024 წლის 11 სექტემბრის №20119 ბრძანების აღსრულების შედეგები.\n\n\nგასაჩივრებული გადაწყვეტილება: \n1. აუდიტის დეპარტამენტის 10.12.2024 წლის №249-31 საგადასახადო მოთხოვნა;\n2. შემოსავლების სამსახურის 23.12.2024 წლის №26944 ბრძანება.\n\n\nდარიცხული თანხა: 202 244,04 ლარი. \nმათ შორის:\nგადასახადი - 99 863,5\nდღგ - 68 659\nსაშემოსავლო გადასახადი - 28 352,5\nქონების გადასახადი - 2 852\nჯარიმა - 67 592\nსაურავი - 34 788,54 \n\n\nფაქტების აღწერა/დარიცხვის საფუძვლები \nგადასახადის გადამხდელის საქმიანობის სახეა ადგილობრივ ბაზარზე იმპორტირებული საქონლით (ტექსტილი: პირსახოცი, გადასაფარებელი ბალიში, თეთრეული და სხვა) ვაჭრობა. იმპორტს ახორციელებს ----დან და --დან.\nაუდიტის დეპარტამენტის 28.06.2024 წლის კამერალური საგადასახადო შემოწმების აქტით შემოწმებულია მომჩივნის საქმიანობის 1.01.2021 წლიდან 1.04.2024 წლამდე პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით:\nშემოწმების პროცესში გაანალიზდა შემოსავლების სამსახურის გადასახადების ადმინისტრირების საინფორმაციო სისტემის მონაცემები. გაირკვა, რომ რეალიზაცია ხორციელდება უმეტესწილად უდოკუმენტოდ (დოკუმენტური რეალიზაციის წილი მთლიან დეკლარირებულ ბრუნვაში შეადგენს 12.8%). გადასახადის გადამხდელი მონაწილეობდა შემოწმების პროცესში, მის მიერ წარმოდგენილია ბუღალტრული პროგრამა ორისის ასლი, რომლის შესწავლის შედეგადაც ირკვევა, რომ ჩამოწერები ხორციელდება თვის ბოლოს და ვერ ხდება რეალიზებული პროდუქციის იდენტიფიცირება.\nსაგადასახადო ორგანომ მიიჩნია, რომ მეწარმის სააღრიცხვო დოკუმენტაციით შეუძლებელია დაბეგვრის ობიექტის დადგენა და საგადასახადო კოდექსის 73-ე მუხლის 5 ნაწილის „ა“ და „ბ.გ“ ქვეპუნქტების მიხედვით არაპირდაპირი მეთოდით განისაზღვრა გადამხდელის შემოსავალი. კერძოდ, 2021-2024 წლების შემოსავლის გაანგარიშებისას გამოყენებულ იქნა თავისივე დოკუმენტური ფასნამატი, რომელმაც საშუალოდ შეადგინა 34%. ფასნამატები წლების მიხედვით გავრცელდა რეალიზებული პროდუქციის თვითღირებულებაზე. აღნიშნული ფასნამატით გაანგარიშდა დოკუმენტის გარეშე რეალიზებული საქონლიდან მიღებული შემოსავალი და საანგარიშო პერიოდების მიხედვით დოკუმენტურ რეალიზაციასთან ერთად ჩართულ იქნა ერთობლივ შემოსავალში.\nშედეგად გაიზარდა 2021-2024 წლების დღგ-ით დასაბეგრი ბრუნვა და ერთობლივი შემოსავალი. გადამხდელს დაერიცხა დღგ და საშემოსავლო გადასახადი. ამასთან, საგადასახადო კოდექსის 165-ე მუხლის პირველი ნაწილის საფუძველზე დღგ-ის სავალდებულო რეგისტრაციის თარიღად განესაზღვრა 4.06.2021. დღგ-ის გადამხდელად სავალდებულო რეგისტრაციის თარიღიდან (4.06.2021) მიმართვის საფუძველზე რეგისტრაციის თარიღამდე 26.06.2021-მდე პერიოდზე დაერიცხა ჯარიმა საგადასახადო კოდექსის 282-ე მუხლით (4 313 ლარი), ხოლო მის შემდგომ პერიოდზე დაერიცხა საგადასახადო კოდექსის 275-ე მუხლით განსაზღვრული ჯარიმა. \nგარდა ამისა, შესამოწმებელ პერიოდში, გადამხდელის მიერ წარმოდგენილია საშემოსავლო გადასახადის წლიური დეკლარაციები, სადაც შეძენილი საქონლის ღირებულებები და გამოსაქვითი ხარჯები დაანგარიშებულია მცირედი უზუსტობით. შესაბამისად 2021-2023 საანგარიშო წლებში შემცირდა ერთობლივი შემოსავლიდან გამოსაქვითი ხარჯები. შემოწმების პროცესში ასევე დაკორექტირდა სმფ-ების საწყისი და საბოლოო ნაშთები. სულ გამოსაქვითი ხარჯი შემცირდა 291 555 ლარით. აღნიშნულმა ცვლილებებმა გამოიწვია როგორც გადასახადის, ისე საგადასახადო კოდექსის 275-ე მუხლით განსაზღვრული ჯარიმის დარიცხვა.\nშემოსავლების სამსახურის საგადასახადო მონიტორინგის დეპარტამენტის 2024 წლის 23 აპრილის №9418 ბრძანების მიხედვით გადასახადის გადამხდელთან ჩატარდა სასაქონლო-მატერიალური ფასეულობების ინვენტარიზაცია, რომლითაც დადგინდა სმფ-ების ფაქტობრივი ნაშთი, ხოლო შედეგების გამოყვანა დაევალა აუდიტის დეპარტამენტს. შედეგად შემოწმებით გამოვლინდა 37 152 ლარის (საბაზრო ღირებულება) აღურიცხველი საქონელი. საგადასახადო კოდექსის 286-ე მუხლის მე-4 ნაწილის გათვალისწინებით შემოწმების შედეგად გაანგარიშდა გამოვლენილი აღურიცხველი საქონლის საბაზრო ღირებულება, რომლის 50% გადამხდელს დაერიცხა ჯარიმის სახით.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 8.07.2024 წლის №249-23 საგადასახადო მოთხოვნა, რაც გასაჩივრდა შემოსავლების სამსახურში. \nშემოსავლების სამსახურის 11.09.2024 წლის №20119 ბრძანებით საჩივარი ნაწილობრივ დაკმაყოფილდა. კერძოდ, პირველ სადავო საკითხთან დაკავშირებით, არაპირდაპირი მეთოდით განსაზღვრული ფასნამატის დაზუსტების მიზნით, აუდიტის დეპარტამენტს დაევალა, ფასნამატი განსაზღვროს შესაბამის პერიოდებზე, შემოსავლების სამსახურის უფროსის 2019 წლის 8 ივლისის №22708 ბრძანებაში შემოსავლების სამსახურის 2023 წლის 3 ოქტომბრის №24392 ბრძანებით განხორციელებული ცვლილების შედეგად დამტკიცებული „პირის საგადასახადო ვალდებულების არაპირდაპირი მეთოდით განსაზღვრის შესახებ“ მეთოდური მითითების (დანართი 10) გათვალისწინებით და შესწავლის შედეგებიდან გამომდინარე, სათანადო საფუძვლების არსებობის შემთხვევაში განახორციელოს საგადასახადო ვალდებულებების კორექტირება (შემცირება). მე-3 სადავო საკითხთან დაკავშირებით, გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს დღგ-ის ჩათვლის უფლების დამადასტურებელი დოკუმენტაცია/მტკიცებულებები, ხოლო აუდიტის დეპარტამენტს დაევალა, განსაზღვრულ ვადაში მტკიცებულებების წარდგენის შემთხვევაში, შეისწავლოს წარდგენილი მასალები და დღგ-ის ჩათვლის მიღებასთან დაკავშირებით კანონმდებლობით დადგენილი შეზღუდვების გათვალისწინებით, განახორციელოს საგადასახადო ვალდებულებების კორექტირება (შემცირება). დანარჩენ ნაწილში საჩივარი არ დაკმაყოფილდა.\nშემოსავლების სამსახურის 11.09.2024 წლის №20119 ბრძანება გასაჩივრდა საქართველოს ფინანსთა სამინისტროსთან არსებულ დავის განხილვის საბჭოში. საბჭოს 15.11.2024 წლის №24029/2/2024 გადაწყვეტილებით საჩივარი არ დაკმაყოფილდა.\nშემოსავლების სამსახურის 11.09.2024 წლის №20119 ბრძანების აღსრულების შედეგად, გამოიცა აუდიტის დეპარტამენტის 19.11.2024 წლის დასკვნა, 10.12.2024 წლის №25902 ბრძანება და №249-31 კორექტირებული საგადასახადო მოთხოვნა, რომელთა შესაბამისად მომჩივანს შეუმცირდა დარიცხული თანხები სულ 8 514 ლარით, მათ შორის გადასახადი 4 703 ლარი, ჯარიმა 3 811 ლარი.\nკორექტირებული საგადასახადო მოთხოვნა 17.12.2024 წლის გასაჩივრდა შემოსავლების სამსახურში, რომელმაც 23.12.2024 წლის №26944 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე და 304- ე მუხლის 21 ნაწილზე. \nშემოსავლების სამსახური აღნიშნავს, რომ აუდიტის დეპარტამენტმა გამოსცა დასკვნა, რომლის მიხედვითაც შემცირდა დარიცხული თანხები, კერძოდ, დაზუსტდა არაპირდაპირი მეთოდით განსაზღვრული ფასნამატი „პირის საგადასახადო ვალდებულების არაპირდაპირი მეთოდით განსაზღვრის შესახებ“ მეთოდური მითითების (დანართი 10) გათვალისწინებით, რამაც 2021-2022 წლებში შეადგინა 29%, ხოლო 2023-2024 წლებში კი 47%. შედეგად, შემცირდა შესამოწმებელი პერიოდის დღგ-ით დასაბეგრი ბრუნვა და ერთობლივი შემოსავალი. ასევე, გადაანგარიშების ეტაპზე დაკორექტირდა დღგ-ის გადამხდელად სავალდებულო რეგისტრაციის თარიღი და ნაცვლად 2021 წლის 4 ივნისისა განისაზღვრა ამავე წლის 6 ივნისის თარიღით. შედეგად, 6.06.2021 წლის მდგომარეობით არსებულ სმფ-ების ნაშთზე განხორციელდა დღგ-ის ჩათვლა, ჩასათვლელმა თანხამ შეადგინა 14 429 ლარი.\nშემოსავლების სამსახური აღნიშნავს, რომ გადასახადის გადამხდელის საჩივარში გამოთქმული პრეტენზიები საფუძველს მოკლებულია. გადასახადის გადამხდელი საჩივარში ვერ უთითებს იმ ფაქტობრივ და სამართლებრივ გარემოებებს, თუ რა ნაწილში არ განხორციელდა შემოსავლების სამსახურის ბრძანების აღსრულება.\nსაქმეზე არსებული მტკიცებულებების, აუდიტის დეპარტამენტის დასკვნის და შესაბამისად, განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოებების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარმოდგენილი საჩივრის დაკმაყოფილების საფუძველი.\n\n\nმომჩივნის არგუმენტაცია \nგადასახადის გადამხდელი არ ეთანხმება გადაანგარიშებას, რადგან შემმოწმებლების მიერ, არასწორად იქნა განსაზღვრული წლების მიხედვით ფასნამატი, რაც იწვევს საგადასახადო ვალდებულებების ზრდას. ასევე სრულიად უცნობია გადასახადის გადამხდელისთვის როგორ განხორციელდა აღურიცხველი საქონლის იდენტიფიცირება და როგორ განხორციელდა მასზე საბაზრო ღირებულების განსაზღვრა, გადასახადის გადამხდელისთვის აღნიშნული ინფორმაცია არ არის ხელმისაწვდომი. შემოსავლების სამსახურის დავების საბჭოს გადაწყვეტილებით, გადასახადის გადამხდელის საჩივარი არ დაკმაყოფილდა. აღნიშნული ფაქტობრივი გარემოებიდან გამომდინარე, მომჩივანი ითხოვს, გაუქმდეს შემოსავლების სამსახურის აუდიტის დეპარტამენტის 28.06.2024 წლის საგადასახადო შემოწმების აქტის, აუდიტის დეპარტამენტის 8.07.2024 წლის №16172 ბრძანებისა და შემოსავლების სამსახურის 8.07.2024 წლის №249-23 საგადასახადო მოთხოვნის, შემოსავლების სამსახურის აუდიტის დეპარტამენტის 19.11.2024 წლის საგადასახადო შემოწმების შედეგების გადაანგარიშების დასკვნით, აუდიტის დეპარტამენტის 10.12.2024 წლის №25902 ბრძანების და შემოსავლების სამსახურის 10.12.2024 წლის №249-31 საგადასახადო მოთხოვნის და 23.12.2024 წლის №26994 ბრძანების საფუძველზე დამატებით დარიცხული ძირითადი გადასახადი და შესაბამისად მასზე დარიცხული ჯარიმა და საურავი. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nშემოსავლების სამსახურის 11.09.2024 წლის №20119 ბრძანებით:\nა) პირველ სადავო საკითხთან დაკავშირებით, არაპირდაპირი მეთოდით განსაზღვრული ფასნამატის დაზუსტების მიზნით, დაევალა აუდიტის დეპარტამენტს, ფასნამატი განსაზღვროს შესაბამის პერიოდებზე, შემოსავლების სამსახურის უფროსის 8.07.2019 წლის №22708 ბრძანებაში შემოსავლების სამსახურის 3.10.2023 წლის №24392 ბრძანებით განხორციელებული ცვლილების შედეგად დამტკიცებული „პირის საგადასახადო ვალდებულების არაპირდაპირი მეთოდით განსაზღვრის შესახებ“ მეთოდური მითითების (დანართი 10) გათვალისწინებით და შესწავლის შედეგებიდან გამომდინარე, სათანადო საფუძვლების არსებობის შემთხვევაში განახორციელოს საგადასახადო ვალდებულებების კორექტირება (შემცირება);\nბ) მე-3 სადავო საკითხთან დაკავშირებით გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს დღგ-ის ჩათვლის უფლების დამადასტურებელი დოკუმენტაცია/მტკიცებულებები;, ხოლო აუდიტის დეპარტამენტს დაევალა, განსაზღვრულ ვადაში მტკიცებულებების წარმოდგენის შემთხვევაში, შეისწავლოს წარდგენილი მასალები და დღგ-ის ჩათვლის მიღებასთან დაკავშირებით კანონმდებლობით დადგენილი შეზღუდვების გათვალისწინებით, განახორციელოს საგადასახადო ვალდებულებების კორექტირება (შემცირება);\nგ) დანარჩენ ნაწილში საჩივარი არ დაკმაყოფილდა.\nაღნიშნული გადაწყვეტილების აღსრულების შედეგად აუდიტის დეპარტამენტის მიერ შედგენილი 19.11.2024 წლის დასკვნის მიხედვით, გადაანგარიშების ეტაპზე დაზუსტდა არაპირდაპირი მეთოდით განსაზღვრული ფასნამატი „პირის საგადასახადო ვალდებულების არაპირდაპირი მეთოდით განსაზღვრის შესახებ“ მეთოდური მითითების (დანართი 10) გათვალისწინებით. შედეგად, შემოწმების პროცესში გამოყენებული საშუალო დოკუმენტური ფასნამატი 35% დაკორექტირდა წლების მიხედვით და შეადგინა 2021-2022 წლებში 29%, ხოლო 2023-2024 წლებში 47%. შედეგად, შემცირდა შესამოწმებელი პერიოდის დღგ-ით დასაბეგრი ბრუნვა და ერთობლივი შემოსავალი. ასევე, გადაანგარიშების ეტაპზე დაკორექტირდა დღგ-ის გადამხდელად სავალდებულო რეგისტრაციის თარიღი და ნაცვლად 4.06.2021 წლისა განისაზღვრა 6.06.2021 წლით. შედეგად, 6.06.2021 წლის მდგომარეობით არსებულ სმფ-ების ნაშთზე განხორციელდა დღგ-ის ჩათვლა. მომჩივანს შეუმცირდა დარიცხული თანხები სულ 8 514 ლარით. \nსაბჭო გადაწყვეტილების მიღებისას ყურადღებას ამახვილებს ზემოაღნიშნულ ინფორმაციაზე და იმ გარემოებაზე, რომ მომჩივანმა ვერ შეძლო მოპასუხე ორგანოს საპირწონე, არგუმენტების ან/და დოკუმენტურად დადასტურებული შესაბამისი მტკიცებულებების წარმოდგენა, რაც მისი არგუმენტების გათვალისწინების, შემოწმებით დადგენილი გარემოებების შეცვლის და შემოწმების აქტით დარიცხული თანხების კორექტირების საფუძველი გახდებოდა.\nმხარეთა არგუმენტების, სადავო საქმეზე არსებული მასალების შესწავლის/შეფასების და ფაქტობრივი გარემოებების გათვალისწინებით, საბჭოს მიაჩნია, რომ აუდიტის დეპარტამენტის მიერ შემოსავლების სამსახურის 11.09.2024 წლის №20119 ბრძანება აღსრულებულია ამავე ბრძანებით მიღებული გადაწყვეტილების შესაბამისად და არ არსებობს მომჩივნის არგუმენტების გათვალისწინების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nჯარიმა\nდღგ-ის გადამხდელად რეგისტრაციის გარეშე საქმიანობა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n8\n\nდოკუმენტის დათვალიერება\n\ninfohub@rs.ge",
    "title": "Document 825662a7-f23e-4bbb-bce5-635f8c1739a1"
  }
}