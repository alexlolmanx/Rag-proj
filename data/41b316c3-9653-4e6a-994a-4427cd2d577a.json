{
  "id": "41b316c3-9653-4e6a-994a-4427cd2d577a",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20338/2/2023\n07 ნოემბერი 2023\nდოკუმენტის #:\n20338/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n06 ნოემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nზოგადი დებულებები, დღგ-ის ჩათვლის უფლება, გადასახადის უკანონო ჩათვლა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№20338/2/2023\n06 ნოემბერი 2023\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „-------“ (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 26.10.2023 წელს განიხილა და მიიღო გადაწყვეტილება შპს ------- 20.07.2023 წელს რეგისტრირებულ საჩივარზე (რეგისტრაციის №20338/2/2023).\n\n\nდავის საგანი: \nდღგ-ის ჩათვლის გაუქმება ჩათვლის დოკუმენტების სიყალბის გამო. \n\n\nგასაჩივრებული გადაწყვეტილება: \n1. აუდიტის დეპარტამენტის 30.12.2022 წლის №041-73 საგადასახადო მოთხოვნა; \n2. შემოსავლების სამსახურის 5.07.2023 წლის №16029 ბრძანება. \n\n\nდარიცხული თანხა: 1 796 025,07 ლარი. \nმათ შორის: \nდღგ - 457 135 \nჯარიმა - 1 127 358 \nსაურავი - 211 532,07\n\n\nფაქტების აღწერა/დარიცხვის საფუძვლები \nმომჩივნის საქმიანობაა თუჯის, ფოლადის და ფეროშენადნობის წარმოება, კერძოდ საწარმო ახორციელებს ჯართის შეძენას და მის გადამუშავებას.\nაუდიტის დეპარტამენტის 29.12.2022 წლის კამერალური საგადასახადო შემოწმების აქტით შემოწმებულია შპს ------- (ს/ნ -------), შპს -------ს (ს/ნ -------) და შპს ------- (ს/ნ -------) მიღებული ანგარიშ-ფაქტურების საფუძველზე ჩათვლილი თანხების დეკლარაციებში ასახვის სისწორე.\nკომპანიას უფიქსირდება სხვადასხვა ლითონების და ნარჩენების შეძენები შპს ------- (ს/ნ -------), შპს ------- (ს/ნ -------) და შპს ------- (ს/ნ -------). აღნიშნულ ოპერაციებზე საწარმოს მიღებული აქვს საგადასახადო ანგარიშ-ფაქტურები, რომლებიც ჩათვლილი აქვს შესაბამის საანგარიშო პერიოდებში. საქართველოს ფინანსთა სამინისტროს საგამოძიებო სამსახურის 26.12.2022 წლის ------- წერილის და მასზე დართული დოკუმენტაციის მიხედვით, ზემოაღნიშნული კომპანიების მიერ შპს ------- (ს/ნ -------) გამოწერილი საგადასახადო ანგარიშ-ფაქტურები არის ყალბი. ამასთან, შპს ------- (ს/ნ -------), შპს ------- (ს/ნ -------) და შპს ------- (ს/ნ -------) რიგ შემთხვევაში არ აქვთ სწორად განსაზღვრული ზემოაღნიშნული ოპერაციებიდან წარმოქმნილი საგადასახადო ვალდებულებები, ასევე უფიქსირდებათ ბიუჯეტის მიმართ დავალიანებები. საგადასახადო შემოწმებით გაუქმებას დაექვემდებარა შპს ------- (ს/ნ -------), შპს ------- (ს/ნ -------) და შპს ------- (ს/ნ -------) მიღებული ანგარიშ-ფაქტურების საფუძველზე ჩათვლილი თანხები. გადამხდელს დაერიცხა ჯარიმა საგადასახადო კოდექსის 275-ე და 280- ე მუხლების საფუძველზე.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 30.12.2022 წლის №041-73 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 5.07.2023 წლის №16029 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, მე-2 მუხლის მე-2 ნაწილზე, შესამოწმებელ პერიოდში მოქმედი საგადასახადო კოდექსის 173-ე მუხლის პირველ ნაწილზე და მე-2 ნაწილის „ა“ ქვეპუნქტზე, 174-ე მუხლის პირველი ნაწილის „ა“ ქვეპუნქტზე, მე2 ნაწილის „ა.ა“ ქვეპუნქტზე და მე-3 ნაწილის „ვ“ ქვეპუნქტზე, 43-ე მუხლის მე-4 ნაწილზე, 280-ე მუხლის პირველ ნაწილზე, „გადასახადების ადმინისტრირების შესახებ“ საქართველოს ფინანსთა მინისტრის 31.12.2010 წლის №996 ბრძანებით დამტკიცებული ინსტრუქციის 563 მუხლის მე-5 პუნქტზე და ყურადღებას ამახვილებს საქმეში არსებულ მასალებზე, რომლის მიხედვით, შემოწმების შედეგად ვალდებულებები განსაზღვრულია საგამოძიებო სამსახურიდან მიღებული ინფორმაციის გათვალისწინებით, რომლის შესაბამისად, შპს -------, შპს ------- და შპს ------- მიღებული საგადასახადო ანგარიშ-ფაქტურები, რომელთა საფუძველზეც გადასახადის გადამხდელს ჩათვლილი აქვს დღგ-ს თანხები, არის ყალბი. აღნიშნულის შედეგად, საგადასახადო შემოწმებით გადამხდელს შეუმცირდა ჩათვლილი დღგ, შესაბამისად, დაერიცხა გადასახადი და განესაზღვრა ჯარიმა.\nზემოაღნიშნული სამართლებრივი ნორმების და დადგენილი ფაქტობრივი გარემოებების საფუძველზე, შემოსავლების სამსახური განმარტავს, რომ შემოწმების მიერ ფიქტიური ოპერაციების/ყალბი საგადასახადო ანგარიშ-ფაქტურების ჩათვლილი დღგ-ის თანხის შემცირება და შესაბამისი ჯარიმის შეფარდება განხორციელდა მართლზომიერად. ამდენად, საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nსაგადასახადო შემოწმების აქტის მიხედვით, კომპანიას შპს -------, შპს ------- და შპს ------- შეძენილ საქონელზე მიღებული აქვს ანგარიშ-ფაქტურები და ჩათვლილი აქვს შესაბამის საანგარიშო პერიოდებში, თუმცა შემოწმების აქტის თანახმად, საქართველოს ფინანსთა სამინისტროს საგამოძიებო სამსახურის მიერ დადგენილია, რომ საგადასახადო ანგარიშ-ფაქტურები არის ყალბი, კომპანია არ ეთანხმება აუდიტის დეპარტამენტის საგადასახადო შემოწმების აქტს შემდეგი ფაქტობრივი და სამართლებრივი გარემოებების გამო: \n- კომპანია არის კეთილსინდისიერი გადასახადის გადამხდელი; \n- კომპანიას შესაბამის პერიოდებში შპს -------, შპს ------- და შპს ------- რეალურად და ფაქტიურად შეძენილი ჰქონდა საქონელი, რომელიც აღრიცხული იყო კომპანიის სასაქონლომატერიალურ ფასეულობების ნაშთებში და საბუღალტრო პროგრამაში, შეძენილი საქონლით რეალურად/ფაქტიურად წარმოებული და რეალიზებული იყო პროდუქცია.\nსაგადასახადო შემოწმების აქტში უგულებელყოფილია და გამოკვლევის გარეშეა დატოვებული საქმისათვის გადამწყვეტი მნიშვნელობის მქონე ფაქტობრივი და სამართლებრივი გარემოებები, კერძოდ:\nსაგადასახადო კოდექსის 280-ე მუხლის მე-2 ნაწილის თანახმად, შემთხვევებს და გარემოებებს, როდესაც ოპერაცია შეიძლება ჩაითვალოს უსაქონლოდ ან/და გარიგება - ფიქტიურად, განსაზღვრავს საქართველოს ფინანსთა მინისტრი. „გადასახადების ადმინისტრირების შესახებ“ საქართველოს ფინანსთა მინისტრის 31.12.2010 წლის №996 ბრძანების 563 მუხლის მე-5 და მე-6 პუნქტების თანახმად, ოპერაცია უსაქონლოდ ან/და გარიგება ფიქტიურად ჩაითვლება იმ შემთხვევაში, თუ დადგინდა, რომ ოპერაცია ან გარიგება არ განხორციელებულა იმ პირებს შორის, რომლებიც აღნიშნულია ოპერაციის ან გარიგების დამადასტურებელ დოკუმენტებში (საგადასახადო ანგარიშ-ფაქტურა, სასაქონლო ზედნადები ან სხვა. მხოლოდ ის ფაქტი, რომ საქონლის/მომსახურების მიმწოდებელს არ გააჩნია მიწოდებული საქონლის/მომსახურების შესყიდვის ან მასზე გაწეული ხარჯის დამადასტურებელი დოკუმენტები, არ შეიძლება მიჩნეული იქნეს საკმარის საფუძვლად, რათა ოპერაცია ჩაითვალოს უსაქონლოდ ან/და გარიგება ფიქტიურად. მითითებული დებულებების ნორმატიული შინაარსი განმარტებულია როგორც საქართველოს საერთო სასამართლოების მიერ, ასევე დავების განმხილველი საბჭოს გადაწყვეტილებებითაც, კერძოდ:\nსაქართველოს უზენაესი სასამართლოს 8.05.2012 წლის №------- განჩინების სამოტივაციო ნაწილში მითითებული განმარტების თანახმად, საკასაციო სასამართლო კოლეგიური შემადგენლობის უმრავლესობით აღნიშნავს, რომ დადგენილია სასამართლო პრაქტიკა, კერძოდ საქართველოს უზენაესი სასამართლოს ადმინისტრაციულ საქმეთა პალატის 26.02.2009 წლის განჩინება ადმინისტრაციულ საქმეზე №------- (სს „-------“ სარჩელის გამო მოპასუხე საქართველოს ფინანსთა სამინისტროს საგადასახადო დეპარტამენტის მსხვილ გადამხდელთა საგადასახადო ინსპექციის მიმართ), მართალია, მითითებულ განჩინებაში და სადავო საკითხზე ფაქტობრივი გარემოებები განსხვავებულია, მაგრამ აღნიშნულ განჩინებაში განმარტებულია დღგ-ის ჩათვლების გაუქმების საფუძვლად რა შემთხვევაში უნდა ჩაითვალოს უსაქონლო ოპერაციის განხორციელების ფაქტი, კერძოდ კი საკასაციო სასამართლოს განმარტებით, საქონლის გამყიდველის მხრიდან საგადასახადო კანონმდებლობის დარღვევა ან მისი ბრალეული ქმედება არ შეიძლება ბრალად შეერაცხოს მყიდველს იმ პირობებში, როცა მისი მხრიდან დარღვეული არ არის საგადასახადო კანონმდებლობის მოთხოვნები და ამასთან, არც მისი ბრალეულობაა დადგენილი.\nაღნიშნული სასამართლო პრაქტიკის საფუძველზე, დავების განხილვის საბჭო თავის 30.01.2013 წლის №3983/2/12, 16.04.2013 წლის №5046/2/12 და 6.01.2017 წლის №8151/2/14 გადაწყვეტილებებში ადგენს საგადასახადო კოდექსის 280-ე მუხლით გადასახადის გადამხდელის დაჯარიმების სტანდარტს. უფრო კონკრეტულად, იქამდე, სანამ დავების განხილვის საბჭო გადაწყვეტს გადასახადის გადამხდელის საგადასახადო კოდექსის 280-ე მუხლის საფუძველზე დაჯარიმების მართებულობის საკითხს, საგამოძიებო ორგანოებს ავალებს ინფორმაციის წარმოდგენას იმის თაობაზე, იკვეთება თუ არა დაჯარიმებული პირის ბრალეულობა სადავო ანგარიშ-ფაქტურის გაყალბების საქმეში და დადგენილია თუ არა, რომ დაჯარიმებულ გადასახადის გადამხდელს უსაქონლო ოპერაციის ან ფიქტიური გარიგების შედეგად საქონელი/მომსახურება არ მიუღია, ხოლო იმ შემთხვევაში, თუ დაჯარიმებული გადასახადის გადამხდელის წარმომადგენელთა ბრალეულობის საკითხი გამოძიების მიერ არ არის დადგენილი, საბჭოს პრაქტიკით განსაზღვრულია, რომ სადავო ანგარიშ-ფაქტურებით მიღებული ჩათვლების გაუქმების საფუძველი არ არსებობს.\nაღნიშნულიდან გამომდინარე, გასაჩივრებული საგადასახადო შემოწმებისას, სწორედ ის უნდა ყოფილიყო გამოკვლეული, დაჯარიმებულმა კომპანიამ რეალურად მიიღო თუ არა საქონელი და ჰქონდა თუ არა მას რაიმე კავშირი საგადასახადო ანგარიშ-ფაქტურების გაყალბებასთან (ასეთის არსებობის შემთხვევაში).\nგარდა ამისა, როგორც ზემოთ მითითებულ, საგადასახადო კოდექსის 267-ე მუხლის „ა“ და „გ“ ქვეპუნქტებშია აღნიშნული, საგადასახადო შემოწმების აქტში ამომწურავად უნდა იყოს მითითებული ყველა ის ფაქტობრივი გარემოება და მათ საფუძვლად არსებული მტკიცებულებები, რომლებიც საფუძვლად დაედო საგადასახადო პასუხისმგებლობის დაკისრებას. ადმინისტრაციულ-სამართლებრივი აქტის დასაბუთების ვალდებულება გაწერილია საქართველოს ზოგადი ადმინისტრაციული კოდექსის 53- ე მუხლითაც, სადაც აღნიშნულია: 1) წერილობითი ფორმით გამოცემული ინდივიდუალური ადმინისტრაციულ-სამართლებრივი აქტი უნდა შეიცავდეს წერილობით დასაბუთებას. 4) თუ ადმინისტრაციული ორგანო ადმინისტრაციულ-სამართლებრივი აქტის გამოცემისას მოქმედებდა დისკრეციული უფლებამოსილების ფარგლებში, წერილობით დასაბუთებაში მიეთითება ყველა ის ფაქტობრივი გარემოება, რომელსაც არსებითი მნიშვნელობა ჰქონდა ადმინისტრაციულ-სამართლებრივი აქტის გამოცემისას. 5) ადმინისტრაციული ორგანო უფლებამოსილი არ არის თავისი გადაწყვეტილება დააფუძნოს იმ გარემოებებზე, ფაქტებზე, მტკიცებულებებზე ან არგუმენტებზე, რომლებიც არ იქნა გამოკვლეული და შესწავლილი ადმინისტრაციული წარმოების დროს.\nმითითებული ნორმების საფუძველზე: \n1) შემოსავლების სამსახური ვალდებული იყო გამოეკვლია და გასაჩივრებულ აქტებში (საგადასახადო შემოწმების აქტი და ბრძანება) დაესაბუთებინა ჰქონდა თუ არა რაიმე ბრალეული მონაწილეობა დაჯარიმებულ გადასახადის გადამხდელს ანგარიშ-ფაქტურების გაყალბების შემთხვევებში (ასეთის არსებობის შემთხვევაში) და მიიღო თუ არა მან რეალურად ამ ანგარიშ-ფაქტურებში მითითებული პროდუქცია; \n2) მხოლოდ მითითება, რომ გაყალბება გამოძიებით დადგინდა, არ არის საკმარისი, აუცილებელი იყო საგადასახადო ორგანოს ამომწურავად მიეთითებინა გამოძიების მიერ დადგენილი რა ფაქტები დაედო საფუძვლად ასეთ დასკვნას და რაში გამოიხატა გადასახადის გადამხდელის ბრალეულობა.\nსამწუხაროდ, შემოსავლების სამსახურის მიერ არც საჩივრის განხილვისას მომხდარა ზემოაღნიშნული არგუმენტების შეფასება, ისე თქვა უარი საჩივრის დაკმაყოფილებაზე. შესაბამისად უკანონოა როგორც საგადასახადო შემოწმებასთან დაკავშირებით მიღებული, ასევე საჩივრის განხილვის შემდგომ მიღებული აქტები.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 173-ე მუხლის პირველი ნაწილის 1.01.2021 წლამდე მოქმედი რედაქციით, დღგ-ის ჩათვლა არის დღგ-ის გადამხდელად რეგისტრირებული პირის უფლება, შეიმციროს გადასახდელი დღგ-ის თანხა მიღებული ჩათვლის დოკუმენტების საფუძველზე, გარდა ამ კარით გათვალისწინებული შემთხვევებისა.\nსაგადასახადო კოდექსის 174-ე მუხლის მე-3 ნაწილის „ვ“ ქვეპუნქტის 1.01.2021 წლამდე მოქმედი რედაქციით, დღგ-ის ჩათვლა არ ხორციელდება უსაქონლო ოპერაციების ან ფიქტიური გარიგებების მიხედვით გამოწერილი ანგარიშ-ფაქტურებით. ამასთანავე, მიღებული დღგ-ის ჩათვლა მყიდველისათვის უქმდება.\nსაგადასახადო კოდექსის 275-ე მუხლის მე-3 ნაწილის თანახმად, საგადასახადო დეკლარაციაში შესამცირებლად გამოანგარიშებული თანხის გაზრდა ამ დეკლარაციაში გადასახადის შემცირებად განიხილება და შესაბამის შემთხვევაში იწვევს ამ მუხლის პირველი-22 ნაწილებით გათვალისწინებულ პასუხისმგებლობას.\nსაგადასახადო კოდექსის 280-ე მუხლის პირველი ნაწილის თანახმად, უსაქონლო ოპერაციის ან ფიქტიური გარიგების შედეგად ან ყალბი დღგ-ის ჩათვლის დოკუმენტით ჩათვლის განხორციელება იწვევს პირის დაჯარიმებას ჩათვლილი გადასახადის თანხის 200 პროცენტის ოდენობით.\nშემოწმების შედეგად დადგენილია, რომ კომპანიას უფიქსირდება სხვადასხვა ლითონების და ნარჩენების შეძენები შპს ------- (ს/ნ -------), შპს ------- (ს/ნ -------) და შპს ------- (ს/ნ -------). აღნიშნულ ოპერაციებზე საწარმოს მიღებული აქვს საგადასახადო ანგარიშ-ფაქტურები, რომლებიც ჩათვლილი აქვს შესაბამის საანგარიშო პერიოდებში. საქართველოს ფინანსთა სამინისტროს საგამოძიებო სამსახურის 26.12.2022 წლის №------- წერილის და მასზე დართული დოკუმენტაციის მიხედვით, ზემოაღნიშნული კომპანიების მიერ შპს ------- (ს/ნ -------) გამოწერილი საგადასახადო ანგარიშ-ფაქტურები არის ყალბი.\nვინაიდან მომჩივნის მიერ მიღებული საგადასახადო ანგარიშ-ფაქტურები საქართველოს ფინანსთა სამინისტროს საგამოძიებო სამსახურის ინფორმაციით არის ყალბი, საბჭოს მიაჩნია, რომ ყალბი დღგ-ის ჩათვლის დოკუმენტით განხორციელებული ჩათვლის გაუქმება და ჯარიმის დაკისრება განხორციელდა კანონმდებლობის მოთხოვნათა შესაბამისად და არ არსებობს საჩივრის დაკმაყოფიელბის საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nჩათვლის მიღების სხვა საფუძვლები\nგადასახადის უკანონო ჩათვლა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n12\n\nდოკუმენტის დათვალიერება\n\ninfohub@rs.ge",
    "title": "Document 41b316c3-9653-4e6a-994a-4427cd2d577a"
  }
}