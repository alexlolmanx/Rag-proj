{
  "id": "8495c024-d09c-4a0a-9aad-bd6c15389102",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24962/2/2025\n21 მაისი 2025\nდოკუმენტის #:\n24962/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n20 მაისი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაქმიანობის სახე:\nმშენებლობა\nსაკანონმდებლო ნორმა:\nდღგ-ის თანხის კორექტირება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\nN 24962/2/2025\n20 მაისი 2025 \n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „-----“ (ს/ნ -----)\nმოპასუხე: აუდიტის დეპარტამენტი.\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 08.05.2025 წელს განიხილა და მიიღო გადაწყვეტილება შპს ,,-----”-ის 25.03.2025 წელს რეგისტრირებულ საჩივარზე (რეგისტრაციის N 24962/2/2025).\n\n\nდავის საგანი:\nდღგ-ის ჩასათვლელი თანხის შემცირება.\n\n\nგასაჩივრებული გადაწყვეტილება:\n1. აუდიტის დეპარტამენტის 24.12.2024 წლის N ---- - საგადასახადო მოთხოვნა;\n2. შემოსავლების სამსახურის 04.03.2025 წლის N 3670 ბრძანება.\n\n\nდარიცხული თანხა: 100 328,29 ლარი.\nმათ შორის:\nდღგ - 55 199,79\nჯარიმა - 27 599,90\nსაურავი - 17 528,60\n\n\nფაქტების აღწერა/დარიცხვის საფუძვლები:\nსაწარმოს საქმიანობაა საცხოვრებელი ბინების შეძენა/რეალიზაცია და შემდეგ დაწყებული აქვს ტურ-ოპერატორული საქმიანობა.\nაუდიტის დეპარტამენტის 23.12.2024 წლის საგადასახადო შემოწმების აქტით შემოწმებულია საგადასახადო ანგარიშ - ფაქტურებისა და საბაჟო დეკლარაციების საფუძველზე 2021 წლის იანვრის, თებერვლის, მარტის, მაისისა და ოქტომბრის საანგარიშო პერიოდების დღგ-ის დეკლარაციებში მიღებული ჩათვლის სისწორე. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით:\nშემოსავლების სამსახურის გადასახადების ადმინისტრირების საინფორმაციო სისტემაში არსებული მონაცემების, ასევე, გადამხდელის მიერ მოწოდებული ახსნა - განმარტებითი ბარათების ანალიზის შედეგად გამოვლინდა სხვაობა გადამხდელის მიერ დეკლარირებულ ჩასათვლელ თანხებსა და საგადასახადო შემოწმების შედეგებს შორის. კერძოდ, ზოგიერთ შემთხვევაში გადასახადის გადამხდელს 20 მაისი 2025 N ----- ბინების შეძენისას მიღებული საგადასახადო ანგარიშ - ფაქტურებით ჩათვლილი ჰქონდა როგორ ავანსის საგადასახადო ანგარიშ - ფაქტურები, ასევე, მათი გამნაშთველი საბოლოო საგადასახადო ანგარიშ - ფაქტურებიც. გარდა აღნიშნულისა, არასრულყოფილად იყო გათვალისწინებული კორექტირების საგადასახადო ანგარიშ - ფაქტურებიც, კერძოდ, ოპერაცია გაუქმებული იყო 2021 წლის ოქტომბრის თვეში და კორექტირებული საგადასახადო ანგარიშ - ფაქტურის ჩათვლა არ იყო ასახული შესაბამის საანგარიშო პერიოდში.\nსაგადასახადო კოდექსის 174-ე, 175-ე, 179-ე მუხლების საფუძველზე დაკორექტირდა შესაბამის პერიოდებში ჩათვლილი თანხების ოდენობები. შედეგად, გადამხდელს დაერიცხა დღგ და დაეკისრა საგადასახადო კოდექსის 275-ე მუხლით განსაზღვრული ჯარიმა.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 24.12.2024 წლის N ----- საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 4.03.2025 წლის N 3670 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი:\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 136-ე მუხლის მე-3 ნაწილზე, 174-ე მუხლის პირველ და მეორე ნაწილებზე, 175-ე მუხლის პირველი ნაწილის „ა“ ქვეპუნქტზე, 176-ე მუხლის პირველი ნაწილის „ა“ ქვეპუნქტზე, 179-ე მუხლზე, „გადასახადების ადმინისტრირების შესახებ“ საქართველოს ფინანსთა მინისტრის 31.12.2010 წლის N 996 ბრძანებით დამტკიცებული ინსტრუქციის 733 მუხლის პირველ, მე-2 და მე-3 ნაწილებზე, ფაქტობრივ გარემოებებზე და მიიჩნია, რომ სადავო საკითხთან დაკავშირებით, გადასახადის გადამხდელის საგადასახადო ვალდებულებები განსაზღვრულია მართლზომიერად, ხოლო წარმოდგენილი საჩივარი დაუსაბუთებელია და არ არსებობს მისი დაკმაყოფილების სამართლებრივი საფუძველი.\n\n\nმომჩივნის არგუმენტაცია:\nმომჩივანმა ევროპული სამშენებლო ჰოლდინგისგან შეიძინა ბინები, რომლის ბუღალტერს არაერთხელ მიმართა თხოვნით, რომ ანგარიშ - ფაქტურები საავანსოები და ჩვეულებრივიც რომელიც გამოწერილი იყო მისი მხრიდან დაეწყვილებინათ (დაწყვილებას გამომწერი მხარე აკეთებს და უთანხმდება ჩამთვლელ მხარეს, რომ ერთნაირად იყოს დაწყვილებული). 2022 წელსაც ჰქონდა მათთან ურთიერთობა ბინების სარემონტო სამუშაოების გამო და არაერთხელ მიმართა ამ საკითხთან დაკავშრებით. აღმოჩნდა, რომ სამშენებლო ჰოლდინგში აუდიტი იყო შესული.\nმომჩივანი აღიარებს, რომ მოიქცა დაუდევრად. განზრახ არ მომხდარა ეს ყოველივე. ყველაფერი მოხდა უყურადღებობით. გადასახადის გადამხდელთანაც შევიდა აუდიტი. ისევ დაუკავშირდა ა/ფაქტურის გამომწერ მხარეს, შედეგადაც რევიზიის აქტი გამოუგზავნეს და უთხრეს ანახეთ შემოსავლების სამსახურს და აღარ დაგაჯარიმებენო.\n\n\nდავების განხილვის საბჭო:\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 174-ე მუხლის პირველ ნაწილის თანახმად, დღგ-ის ჩათვლა არის დასაბეგრი პირის უფლება, შეიმციროს გადასახდელი დღგ-ის თანხა საქონლის მიწოდებასთან/მომსახურების გაწევასთან დაკავშირებული ხარჯის სხვადასხვა კომპონენტის ღირებულებაზე პირდაპირ მიკუთვნებული დღგ-ის თანხით.\nსაგადასახადო კოდექსის 179-ე მუხლის პირველი, მე-2 და მე-4 ნაწილების მიხედვით:\n1. დღგ-ით დასაბეგრი თანხა და შესაბამისად, დღგ-ის ჩასათვლელი თანხა კორექტირდება, თუ შეიცვალა ის გარემოებები/ფაქტორები, რომელთა საფუძველზეც დასაბეგრი ოპერაციის განხორციელების დროს განისაზღვრა დღგ-ით დასაბეგრი თანხა.\n2. დასაბეგრი ოპერაციის თანხის კორექტირება ხორციელდება კორექტირების გამომწვევი გარემოების დადგომის საანგარიშო პერიოდში.\n4. დღგ-ით დასაბეგრი თანხის კორექტირების შემთხვევებს, აგრეთვე დოკუმენტის გამოწერისა და წარდგენის წესს განსაზღვრავს საქართველოს ფინანსთა მინისტრი.\n„გადასახადების ადმინისტრირების შესახებ“ საქართველოს ფინანსთა მინისტრის 31.12.2010 წლის N 996 ბრძანებით დამტკიცებული ინსტრუქციის 733 მუხლის პირველი - მე-3 პუნქტების თანახმად:\n1. დღგ-ის დასაბეგრი თანხა და შესაბამისად დღგ-ის ჩასათვლელი თანხა კორექტირდება, თუ შეიცვალა გარემოებები/ფაქტორები, რის საფუძველზეც დასაბეგრი ოპერაციის განხორციელების დროს განისაზღვრა დღგ-ით დასაბეგრი თანხა.\n2. დასაბეგრი ოპერაციის თანხის კორექტირება ხორცილდება კორექტირების გამომწვევი გარემოების დადგომის საანგარიშო პერიოდში.\n3. დასაბეგრი ოპერაციის თანხა და შესაბამისად დღგ-ის ჩასათვლელი თანხა კორექტირდება შემდეგი გარემოებების დადგომისას:\nა) გაუქმდა დასაბეგრი ოპერაცია, მათ შორის, ხელახალი რეგისტრაციის დროს დღგ-ის გადამხდელად წინა რეგისტრაციის გაუქმებისას მიწოდებად განხილული საქონლის არსებულ ნაშთზე;\nბ) შეიცვალა დასაბეგრი ოპერაციის სახე (მათ შორის, შეიცვალა დაბეგვრის რეჟიმი);\nგ) მხარეთა შეთანხმებით, შეიცვალა დაბეგვრის მომენტში განსაზღვრული ანაზღაურების თანხა, გარდა ვალუტის კურსის ცვლილებით გამოწვეული ცვლილებისა;\nდ) საქონელი/მომსახურება სრულად ან ნაწილობრივ უბრუნდება დღგ-ის გადამხდელს.\nდადგენილია, რომ გადასახადის გადამხდელს ბინების შეძენისას მიღებული საგადასახადო ანგარიშფაქტურებით ჩათვლილი ჰქონდა როგორ ავანსის საგადასახადო ანგარიშ-ფაქტურები, ასევე, მათი გამნაშთველი საბოლოო საგადასახადო ანგარიშ - ფაქტურებიც. გარდა აღნიშნულისა, არასრულყოფილად იყო გათვალისწინებული კორექტირების საგადასახადო ანგარიშ - ფაქტურებიც, კერძოდ, ოპერაცია გაუქმებული იყო 2021 წლის ოქტომბრის თვეში და კორექტირებული საგადასახადო ანგარიშ - ფაქტურის ჩათვლა არ იყო ასახული შესაბამის საანგარიშო პერიოდში. საგადასახადო შემოწმებით დაკორექტირდა ჩათვლილი თანხები, რის საფუძველზეც გადამხდელს დაერიცხა დღგ.\nსაჩივარში მომჩივანი აღიარებს თავის შეცდომას, თუმცა უთითებს, რომ განზრახ არ მომხდარა ჩათვლების გაზრდა.\nზემოაღნიშნულის გათვალისწინებით საბჭო მიიჩნევს, რომ აუდიტის დეპარტამენტის მიერ მართებულად იქნა განსაზღვრული მომჩივნის საგადასახადო ვალდებულებები და არ არსებობს საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი N 64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდასაბეგრი ოპერაციის კორექტირება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n10\n\nდოკუმენტის დათვალიერება\n\ninfohub@rs.ge",
    "title": "Document 8495c024-d09c-4a0a-9aad-bd6c15389102"
  }
}