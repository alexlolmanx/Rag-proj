{
  "id": "64beafcd-1515-4d71-965d-02f3d86cde53",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19132/2/2023\n02 ივნისი 2023\nდოკუმენტის #:\n19132/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n19 მაისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი\nსაკანონმდებლო ნორმა:\nფიქსირებული გადასახადის გადამხდელი, ფიქსირებული გადასახადის გადამხდელის სტატუსის გაუქმება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№19132/2/2023\n19.05.2023\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: ი/მ „----------“ (ს/ნ ----------) \nმოპასუხე: მომსახურების დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 19.05.2023 წელს განიხილა და მიიღო გადაწყვეტილება ი/მ „----------“ 17.03.2023 წელს რეგისტრირებულ საჩივარზე (რეგისტრაციის №19132/2/2023).\n\n\nდავის საგანი: \nფიქსირებული გადასახადის დარიცხვის მართლზომიერება.\n\n\nგასაჩივრებული გადაწყვეტილება: \nშემოსავლების სამსახურის 27.02.2023 წლის №3709 ბრძანება.\n\n\nდარიცხული თანხა: 1 636,54 ლარი. \nმათ შორის:\nგადასახადი - 999.89 \nსაურავი - 636.65 \n\n\nფაქტების აღწერა \nმომჩივანს 2014 წლის 29 სექტემბერს მინიჭებული აქვს ფიქსირებული გადასახადის გადამხდელის სტატუსი, (საქმიანობის სახე - თონეში წარმოებული/საწარმოებელი (ნახევარფაბრიკატი) საქონლის მიწოდება ან/და თონეთი გაწეული მომსახურება) და გაცემულია სერტიფიკატი №5869, ფიქსირებული გადასახადის დარიცხვა (საანგარიშო თვეზე 50 ლარი) პირადი აღრიცხვის ბარათზე განხორციელებულია 2014 წლის ოქტომბრის თვიდან.\nგადასახადის გადამხდელს საქმიანობის შეჩერებაზე განაცხადი გაკეთებული აქვს 2015 წლის 24 დეკემბერს, რომელიც განაახლა 2016 წლის 17 მაისს მისამართის ცვლილებით და იმავე საქმიანობაზე გაიცა სერტიფიკატი №10230. გადასახადის გადამხდელმა საქმიანობა კვლავ შეაჩერა 2019 წლის 18 თებერვალს, შესაბამისად გადამხდელს პირადი აღრიცხვის ბარათზე 2019 წლის მარტის თვიდან აღარ ერიცხება ფიქსირებული გადასახადი.\nმომჩივანმა დარიცხული ფიქსირებული გადასახადის შემცირების მოთხოვნით მიმართა მომსახურების დეპარტამენტს, რომელმაც, იმ საფუძვლით, რომ სამსახურის უფროსის 24.06.2022 წლის №16277 „ფიქსირებული გადასახადით დასაბეგრი საქმიანობის შეწყვეტის შემთხვევაში დარიცხული ფიქსირებული გადასახადის გადაანგარიშების წესის დამტკიცების შესახებ“ ბრძანება დარიცხული ფიქსირებული გადასახადის შემცირებას არ ითვალისწინებს, მომჩივანს უარი ეთქვა მოთხოვნის დაკმაყოფილებაზე.\nაღნიშნული უარი 6.02.2023 წელს გასაჩივრდა შემოსავლების სამსახურში, რომელმაც 27.02.2023 წლის №3709 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახურმა მიუთითა საგადასახადო კოდექსის 302-ე მუხლის მე-6 ნაწილზე, 951 მუხლზე, 956 მუხლის პირველ ნაწილზე, „სპეციალური დაბეგვრის რეჟიმების გამოყენების შესახებ“ საქართველოს ფინანსთა მინისტრის 2010 წლის 31 დეკემბრის №999 ბრძანებით დამტკიცებული ინსტრუქციის დანართი №4-ის მე-6 მუხლის პირველ პუნქტზე, ამავე ბრძანებით დამტკიცებული ინსტრუქციის დანართი №4-ის მე-4 მუხლის მე-9 პუნქტზე და მიიჩნია, რომ ფიქსირებული გადასახადის გადამხდელის სტატუსის საფუძველზე მომჩივნის პირადი აღრიცხვის ბარათზე ფიქსირებული გადასახადის თანხები დარიცხულია მართლზომიერად და არ არსებობს საჩივრის დაკმაყოფილების სამართლებრივი საფუძველი.\n\n\nმომჩივნის არგუმენტაცია \nმომჩივანს ჰქონდა პურის საცხობი, რაზედაც ერიცხებოდა ფიქსირებული გადასახადი. სამწუხაროდ პურის საცხობი მალევე დაკეტა, მაგრამ შემოსავლების სამსახურში, არ ცოდნის გამო არ გააუქმა ფიქსირებული გადასახადის გადამხდელის სტატუსი, რის გამოც დაგროვდა საურავები, რასაც ფიზიკურად ვერ იხდის, რადგან შემოსავალი აღარ აქვს. შემდგომ იმყოფებოდა კომატოზურ მდგომარეობაში (დაუდასტურდა ეპილეფსია და გახდა მუშაობისთვის უუნარო), მიენიჭა შშმ პირის სტატუსი და დაენიშნა პენსია. უკვე მესამე წელია აქვს შემოსავალი მხოლოდ ეს პენსია, რითაც ვერ ახერხებს ამ დავალიანების დაფარვას. ითხოვდა საბოლოოდ ძირი თანხის გადახდას და დანარჩენი დავალიანების ჩამოჭრას, მაგრამ ყველა მხრიდან მისდის უარყოფითი პასუხები. ითხოვს, იქნებ დავების განხილვის საბჭომ მოახდინოს სათანადო რეაგირება და განიხილოს გამონაკლისის სახით მისი საკითხი.\nმომჩივანი განმარტავს, რომ ძირ თანხას დაფარავს 1 თვის ვადაში, ხოლო რაც შეეხება ჯარიმასაურავებს ითხოვს მათ ჩამოწერას.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაქართველოს საგადასახადო კოდექსის 951 მუხლის მიხედვით, ფიქსირებული გადასახადის გადამხდელი შეიძლება იყოს პირი, რომელიც არ არის დამატებული ღირებულების გადასახადის გადამხდელი და ახორციელებს ფიქსირებული გადასახადით დასაბეგრ ერთ ან ერთზე მეტ საქმიანობას. \nსაგადასახადო კოდექსის 956 მუხლის პირველი ნაწილის თანახმად, ფიქსირებული გადასახადის გადამხდელის სტატუსი უქმდება, თუ:\nა) პირი წყვეტს ფიქსირებული გადასახადით დასაბეგრ საქმიანობას;\nბ) პირი საგადასახადო ორგანოს მიმართავს ფიქსირებული გადასახადის გადამხდელის სტატუსის გაუქმების მოთხოვნით.\n„სპეციალური დაბეგვრის რეჟიმების გამოყენების შესახებ“ საქართველოს ფინანსთა მინისტრის 2010 წლის 31 დეკემბრის №999 ბრძანებით დამტკიცებული ინსტრუქციის (დანართი №4) მე-6 მუხლის პირველი პუნქტის შესაბამისად, ფიქსირებული გადასახადის გადამხდელი უფლებამოსილია ფიქსირებული გადასახადით დასაბეგრი საქმიანობის შეჩერების შემთხვევაში განცხადებით მიმართოს საგადასახადო ორგანოს.\nამავე ბრძანების დანართი №4-ის მე-4 მუხლის მე-9 პუნქტის თანახმად, დარიცხული ფიქსირებული გადასახადი, შესაბამისი საანგარიშო თვის დადგომის შემდეგ, შესაძლებელია, გადაანგარიშდეს მხოლოდ ფიქსირებული გადასახადით დასაბეგრი საქმიანობის შეწყვეტის შემთხვევაში, შემოსავლების სამსახურის უფროსის ბრძანებით დადგენილი წესით საგადასახადო ორგანოს მიერ საკითხის შესწავლის შედეგად.\nმომჩივანმა, საბჭოს სხდომაზე საჩივრის ზეპირი განხილვისას განაცხადა, რომ ეკონომიური მდგომარეობიდან გამომდინარე რეალურად საქმიანობა შეწყვიტა 2017 წლიდან, თუმცა უცოდინრობის გამო არ მიუმართავს განცხადებით, საგადასახადო ორგანოებისათვის ფიქსირებული გადასახადის გადამხდელის სტატუსის გაუქმების თაობაზე. უთითებს, რომ შეუძლია წარადგინოს გარკვეული მტკიცებულებები, რაც დაადასტურებს საქმიანობის შეწყვეტას.\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nსაბჭოს მიაჩნია, რომ მოცემულ შემთხვევაში მომჩივანი საგადასახადო ვალდებულებების შესრულების პროცესში მოქმედებდა კეთილსინდისიერების პრინციპის დაცვით. საქმის გარემოებები იძლევა იმ ვარაუდის საფუძველს, რომ მომჩივნის მხრიდან სამართალდარღვევის ჩადენა გამოწვეული იყო შეცდომით/არცოდნით, გადასახადის გადამხდელი არ მოქმედებდა წინასწარგანზრახვით, მისთვის არ იყო ცნობილი ის გარემოება, რამაც მისი პასუხისმგებლობა გამოიწვია.\nზემოაღნიშნულიდან გამომდინარე, საბჭოს მიაჩნია, რომ არსებობს საგადასახადო კოდექსის 269-ე მუხლის მე-7 ნაწილით საბჭოსთვის მინიჭებული უფლებამოსილების გამოყენების საფუძველი და შესაბამისად, მომჩივანი უნდა გათავისუფლდეს ამ გადაწყვეტილების გამოცემის თარიღისთვის სადავო საგადასახადო ვალდებულებაზე პირადი აღრიცხვის ბარათზე დარიცხული (წარმოშობილი) საურავისაგან. \nრაც შეეხება დარიცხული გადასახადის თანხას, მომჩივანს უნდა მიეცეს წინადადება მომსახურების დეპარტამენტს წარუდგინოს მისი არგუმენტაციის დამადასტურებელი მტკიცებულებები. მათი წარდგენის შემთხვევაში, კი მომსახურების დეპარტამენტს უნდა დაევალოს წარდგენილი მტკიცებულებების მომჩივნის მონაწილეობით შესწავლა და სათანადო საფუძვლების არსებობის შემთხვევაში, მომჩივნის საგადასახადო ვალდებულების კორექტირება (შემცირება).\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. მომჩივანი საგადასახადო კოდექსის 269-ე მუხლის მე-7 ნაწილის საფუძველზე გათავისუფლდეს ამ გადაწყვეტილების გამოცემის თარიღისთვის სადავო საგადასახადო ვალდებულებაზე პირადი აღრიცხვის ბარათზე დარიცხული (წარმოშობილი) საურავისაგან;\n3. მომჩივანს მიეცეს წინადადება მომსახურების დეპარტამენტს წარუდგინოს ფიქსირებული გადასახადით დასაბეგრი საქმიანობის შეწყვეტის დამადასტურებელი მტკიცებულებები;\n4. დაევალოს მომსახურების დეპარტამენტს მომჩივნის მიერ ამ გადაწყვეტილების სარეზოლუციო ნაწილის მე-3 პუნქტში მითითებული მტკიცებულებების წარდგენის შემთხვევაში, აღნიშნული მტკიცებულებების მომჩივნის მონაწილეობით შესწავლა და სათანადო საფუძვლების არსებობის შემთხვევაში, მომჩივნის საგადასახადო ვალდებულების კორექტირება (შემცირება);\n5. დანარჩენ ნაწილში საჩივარი არ დაკმაყოფილდეს;\n6. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nფიქსირებული გადასახადის გადამხდელი\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n35\n\nდოკუმენტის დათვალიერება\n\ninfohub@rs.ge",
    "title": "Document 64beafcd-1515-4d71-965d-02f3d86cde53"
  }
}