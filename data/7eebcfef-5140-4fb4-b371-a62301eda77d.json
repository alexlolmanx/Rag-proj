{
  "id": "7eebcfef-5140-4fb4-b371-a62301eda77d",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 30455\n07 დეკემბერი 2023\nდოკუმენტის #:\n30455\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n06 დეკემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაქონლის უკანონო გადატანა ან გადმოტანა\nჩამოტვირთვა\nგაზიარება\nN 30455\n06 დეკემბერი 2023\n\n\nბ რ ძ ა ნ ე ბ ა\n\n\nშპს „----------“ (ს/ნ ----------)\n(მის: ----------)\n2023 წლის 3 ნოემბრის საჩივრის\nდაკმაყოფილებაზე უარის თქმის თაობაზე\n\n\n\n\nშემოსავლების სამსახურმა დავების განხილვის საბჭოს 2023 წლის პირველი დეკემბრის სხდომაზე (ოქმი №125) განიხილა შპს „----------“ (ს/ნ ----------) №185870/21-10 საჩივარი, რომელიც ეხება შემოსავლების სამსახურის საბაჟო დეპარტამენტის 2023 წლის 18 ოქტომბრის №EL227678 საბაჟო სამართალდარღვევის ოქმს.\n\n\nმომჩივნის არგუმენტაცია:\nსაჩივრის ავტორი განმარტავს, რომ 2023 წლის 11 ოქტომბერს შემოიტანა საქონელი, კერძოდ 2 ცალი ალუმინის ასაწყობი კონსტრუქცია, რომელიც წარმოდგენილი იყო დაშლილი სახით 7 ნაწილად. წინასწარი დეკლარირებისას კომპანიის მიერ ატვირთული იქნა ინვოისი 2 ცალი ასაწყობი კონსტრუქციით და შეფუთვის ფურცელი ჩაშლილი 7 ნაწილად. აღნიშნული საბაჟო ოგანოსთვის აღმოჩნდა მიუღებელი და მათივე რჩევით შეფუთვის ფურცელი შეცვლილ იქნა ახლით, სადაც ასაწყობი კონსტრუქციების წონა გამოტანილი იყო ოთხ სტრიქონად ორი დასახელება ინვოისის მსგავსად.\nსაზღვრის გადმოკვეთის შემდეგ საქონელი მოხვდა „წითელ დერეფანში“ და დაექვემდებარა დაწვრილებით კონტროლს. შემმოწმებლისთვის მიუღებელი გახდა შეცვლილი დოკუმენტები და ინვოისის 2 დასახელების ასაწყობი კონსტრუქცია შეფუთვის ფურცელზე განიხილა 2 დასახელების საქონლად და დანარჩენი ნაწილები განიხილა არადეკლარირებულ საქონლად.\nმიუხედავად წარმოდგენილი დამატებითი დოკუმენტებისა და მტკიცებისა, არც მებაჟემ და არც ექსპერტმა არ გაიზიარა და დაეკისრა ჯარიმა.\nმომჩივანი ასევე მიუთითებს, რომ მსგავსი საქონელი ადრეც აქვს შემოტანილი, სადაც ინვოისის 3 დასახელების საქონელი შეფუთვის ფურცელში ჩაშლილი იყო 7 ნაწილად, რასაც არ შეუქმნია პრობლემა.\nარნიშნულზე მითითებით ითხოვს შესწავლილ იქნას წინასწარი დეკლარირებისთვის კომპანიის მიერ ატვირთული პირველადი დოკუმენტები, რომელიც შეიცვალა მებაჟის შენიშვნის შემდეგ და შემცირდეს სადავო ოქმით დაკისრებული ჯარიმა.\n\n\nფაქტობრივი გარემოებები: \nსაქმის მასალებითა და საბაჟო დეპარტამენტიდან წარმოდგენილი ინფორმაციით ირკვევა, რომ 2023 წლის 11 ოქტომბერს საბაჟო გამშვები პუნქტი „----------“ კონტროლის ზონაში შემოვიდა №---------- სატვირთო ავტოსატრანსპორტო საშუალება, რომელშიც განთავსებული იყო შპს „----------“ (ს/ნ ----------) მიერ №---------- (11.10.2023) საბაჟო დეკლარაციით, თავისუფალ მიმოქცევაში გაშვების პროცედურაში წინასწარ დეკლარირებული (განცხადება №---------- (10/10/2023)) 746 კგ ალუმინის პროფილი (საბაჟო ღირებულება – 13834.03 ლარი). აღნიშნული დეკლარაციისთვის მონაცემთა დამუშავების ავტომატიზებული სისტემა „eCustoms“-ის მიერ განისაზღვრა „წითელი დერეფანი“ და საქონელი საბაჟო კონტროლის ღონისძიებების განხორციელების მიზნით გაგზავნილ იქნა გაფორმების ეკონომიკური ზონა „----------“ დანიშნულებით.\nსატრანსპორტო საშუალების დანიშნულების ადგილზე გამოცხადების შემდეგ, საბაჟო ორგანოს უფლებამოსილი პირის მიერ განხორციელდა დეკლარაციისა და თანმხლები დოკუმენტების კამერალური შემოწმება და საქონლის დათვალიერება, რის შედეგადაც დეკლარირებულ საქონელთან (ალუმინის პროფილი – 746 კგ) ერთად აღმოჩნდა სხვადასხვა დასახელების არადეკლარირებული საქონელი, კერძოდ: ალუმინის პროფილი – 207 კგ, ლითონის კონსტრუქციის ნაწილი – 26 კგ და რეზინის შუასადები – 38 კგ.\nსაბაჟო დეპარტამენტის საბაჟო ღირებულებისა და საქონლის კლასიფიკაციის სამმართველოს ექსპერტიზის 2023 წლის 17 ოქტომბრის №---------- დასკვნის მიხედვით, არადეკლარირებული საქონლის საბაჟო ღირებულებად განისაზღვრა 3 075 აშშ დოლარი (8238.85 ლარი).\nვინაიდან შპს „----------“ 2023 წლის 10 ოქტომბერს დაჯარიმებულია (საბაჟო სამართალდარღვევის ოქმი №EL226762) საქართველოს საბაჟო კოდექსის 168-ე მუხლის პირველი ნაწილით, საქართველოს საბაჟო ტერიტორიაზე საქონლის საბაჟო კონტროლისგან განმეორებით მალულად შემოტანის ფაქტზე, გაფორმების ეკონომიკური ზონა „----------“ უფლებამოსილი პირის მიერ 2023 წლის 18 ოქტომბერს შედგენილ იქნა №EL227678 საბაჟო სამართალდარღვევის ოქმი, რომლითაც შპს „----------“ (ს/ნ ----------) დაეკისრა საქართველოს საბაჟო კოდექსის 168-ე მუხლის მე-2 ნაწილით გათვალისწინებული პასუხისმგებლობა და სანქციის სახით შეეფარდა ჯარიმა 8238.85 ლარის (საქონლის საბაჟო ღირებულების 100 პროცენტი) ოდენობით.\nამასთან ერთად, დეკლარირებული და არადეკლარირებული საქონლის გაფორმების მიზნით ცვლილება იქნა შეტანილი №---------- საბაჟო დეკლარაციაში, და საქონელი თავისუფალ მიმოქცევაში გაშვებულ იქნა №---------- (18.10.2023) საბაჟო დეკლარაციით.\n\n\nშემოსავლების სამსახურმა მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაქართველოს საგადასახადო კოდექსის 302-ე მუხლის მე-6 ნაწილის შესაბამისად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nსაქართველოს საბაჟო კოდექსის მე-5 მუხლის მე-2 ნაწილის მიხედვით, საბაჟო ორგანო ახორციელებს საბაჟო ზედამხედველობას, საბაჟო კონტროლს და საბაჟო ფორმალობებს.\nამავე კოდექსის მე-6 მუხლის მიხედვით, საქონლის წარდგენა არის საბაჟო ორგანოში, საბაჟო ორგანოს მიერ განსაზღვრულ ადგილზე ან მასთან შეთანხმებულ სხვა ადგილზე (შემდგომ − საბაჟო ორგანოსთვის) საქონლის მიტანის შესახებ ინფორმაციის საბაჟო ორგანოსთვის მიწოდება.\nსაქართველოს საბაჟო კოდექსის მე-13 მუხლის მიხედვით, პირის მიერ საბაჟო დეკლარაციის, დროებით შენახვის დეკლარაციის, საქონლის შემოტანის ზოგადი დეკლარაციის, საქონლის გატანის ზოგადი დეკლარაციის, რეექსპორტის დეკლარაციის ან რეექსპორტის შეტყობინების წარდგენა, აგრეთვე ავტორიზაციის ან საბაჟო ორგანოს სხვა გადაწყვეტილების მისაღებად განაცხადის წარდგენა წარმოშობს აღნიშნული პირის ვალდებულებას:\nა) დეკლარაციაში, შეტყობინებაში ან განაცხადში ინფორმაცია ასახოს სწორად და სრულად;\nბ) უზრუნველყოს, რომ დეკლარაციისთვის, შეტყობინებისთვის ან განაცხადისთვის დართული დოკუმენტი იყოს ნამდვილი, სწორი და ძალაში მყოფი;\nგ) შეასრულოს საქონლის საბაჟო პროცედურაში მოქცევასთან ან ნებადართული საქმიანობის განხორციელებასთან დაკავშირებული მოთხოვნები.\nსაქართველოს საბაჟო კოდექსის 163-ე მუხლის პირველი ნაწილის შესაბამისად, საბაჟო სამართალდარღვევა არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც ამ კოდექსით გათვალისწინებულია პასუხისმგებლობა. მე-9 ნაწილით განსაზღვრულიალ, რომ საბაჟო სამართალდარღვევა განმეორებით ჩადენილად მიიჩნევა, თუ იგივე ქმედება ჩადენილია წინა საბაჟო სამართალდარღვევის გამოვლენიდან 12 თვის განმავლობაში.\nამავე კოდექსის 168-ე მუხლის პირველი ნაწილით დადგენილია, რომ საქონლის (გარდა ნაღდი ფულისა და ფასიანი ქაღალდისა) საქართველოს საბაჟო ტერიტორიაზე შემოტანა ან საქართველოს საბაჟო ტერიტორიიდან გატანა (გარდა ამ მუხლის მე-3 ნაწილით გათვალისწინებული შემთხვევისა) საბაჟო კონტროლის გვერდის ავლით ან მისგან მალულად – იწვევს დაჯარიმებას საქონლის საბაჟო ღირებულების 100 პროცენტის ოდენობით ან საქონლის ან/და სატრანსპორტო საშუალების უსასყიდლოდ ჩამორთმევას.\nამავე მუხლის მე-2 ნაწილის თანახმად, ამ მუხლის პირველი ნაწილით გათვალისწინებული ქმედება, ჩადენილი განმეორებით, – იწვევს დაჯარიმებას საქონლის საბაჟო ღირებულების 100 პროცენტის ოდენობით, საქონლის ან/და სატრანსპორტო საშუალების უსასყიდლოდ ჩამორთმევით ან უამისოდ.\nდადგენილია, რომ მომჩივნის მხრიდან ადგილი ჰქონდა საქართველოს საბაჟო ტერიტორიაზე საქონლის საბაჟო კონტროლისგან განმეორებით მალულად შემოტანის ფაქტს, რაც არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც საქართველოს საბაჟო კოდექსით გათვალისწინებულია პასუხისმგებლობა. ვინაიდან, იგივე ქმედება ჩადენილია წინა საბაჟო სამართალდარღვევის გამოვლენიდან 12 თვის განმავლობაში, მომჩივნისთვის საქართველოს საბაჟო კოდექსის 168-ე მუხლის მეორე ნაწილის შესაბამისად დაკისრებული პასუხისმგებლობა მართლზომიერია. \nსაჩივარში მითითებულ გარემოებთან დაკავშირებით საბაჟო დეპარტამენტიდან გადმოგზავნილი ინფორმაციით ირკვევა, რომ 2023 წლის 10 ოქტომბერს შპს „----------“ №---------- (10.10.2023) განცხადებით მოთხოვნილ იქნა საქონლის გაფორმება თავისუფალ მიმოქცევაში გაშვების პროცედურაში და ატვირთულ იქნა შესაბამისი დოკუმენტები. შეფუთვის ფურცელში მითითებული საქონლის რაოდენობა არ შეესაბამებოდა სხვა დოკუმენტებში მითითებულ მონაცემებს. შესაბამისად, აღნიშნული განცხადება დახარვეზდა და შპს „----------“ ეცნობა, რომ მის მიერ ატვირთულ დოკუმენტებში არსებული მონაცემები არ შეესაბამებოდა ერთმანეთს. ამდენად, ეთხოვა უზუსტობების გასწორება და საქონლის ხელახალი დეკლარირება. შპს „----------“ (ს/ნ ----------) 2023 წლის №---------- (10/10/2023) განცხადებით, ხელახლა მოითხოვა საქონლის დეკლარირება თავისუფალ მიმოქცევაში გაშვების პროცედურაში, წარადგინა დოკუმენტები, რომლებში მითითებული მონაცემებიც შეესაბამებოდა ერთმანეთს და საბაჟო ორგანოს უფლებამოსილი თანამშრომლის მიერ დაიბეჭდა №---------- (11.10.2023) საქონლის საბაჟო დეკლარაცია.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ სადავო ადმინისტრაციული აქტი და დაკისრებული პასუხისმგებლობა შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრის დაკმაყოფილების საფუძველი.\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ:\n\n\n1. შპს „----------“ (ს/ნ ----------) საჩივარი არ დაკმაყოფილდეს;\n2. ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის: თბილისი, ვახტანგ გორგასლის ქ. №16) ან თბილისის საქალაქო სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესით, ამ ბრძანების ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n7\n\nდოკუმენტის დათვალიერება\n\ninfohub@rs.ge",
    "title": "Document 7eebcfef-5140-4fb4-b371-a62301eda77d"
  }
}