{
  "id": "e19d7c16-24cb-47a0-8828-ad157b18b07b",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19130/2/2023\n03 ივლისი 2023\nდოკუმენტის #:\n19130/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n11 მაისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, დღგ-ით დასაბეგრი ოპერაციები, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას, საგადასახადო დეკლარაციაში/გაანგარიშებაში გადასახადის შემცირება, დაბეგვრის ობიექტი, დივიდენდების დაბეგვრა გადახდის წყაროსთან\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№19130/2/2023\n11.05.2023\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 11.05.2023 წელს განიხილა და მიიღო გადაწყვეტილება შპს „----------“ 17.03.2023 წელს რეგისტრირებულ საჩივარზე (რეგისტრაციის №19130/2/2023). \n\n\nდავის საგანი:\nსაწარმოს ერთ-ერთ დამფუძნებელზე წილის სანაცვლოდ გადაცემული ქონების (7 ერთეული ბინა) საბაზრო ფასით რეალიზაციად განხილვა იმ დამფუძნებლებზე (ხელმძღვანელ პირებზე), რომლებმაც ამ გარიგების შედეგად მიიღეს წილები საწარმოში, შედეგად დღგ-ში და საშემოსავლო გადასახადში დამატებითი საგადასახადო ვალდებულებების განსაზღვრა.\n\n\nგასაჩივრებული გადაწყვეტილება:\n1. აუდიტის დეპარტამენტის 29.11.2022 წლის №081-224 საგადასახადო მოთხოვნა;\n2. შემოსავლების სამსახურის 27.02.2023 წლის №3702 ბრძანება.\n\n\nდარიცხული თანხა: 796 146 ლარი.\nმათ შორის:\nგადასახადი - 425 563\nდღგ - 326 088\nმოგების გადასახადი - 6 234\nსაშემოსავლო გადასახადი - 93 241\nჯარიმა - 218 970\nსაურავი - 151 613\n\n\nფაქტების აღწერა\nაუდიტის დეპარტამენტის მიერ ჩატარდა გადასახადის გადამხდელის საქმიანობის 2019 წლის 26 მარტიდან 2022 წლის პირველ აპრილამდე საანგარიშო პერიოდების გასვლითი საგადასახადო შემოწმება. შემოწმების შედეგები აისახა აუდიტის დეპარტამენტის 25.11.2022 წლის საგადასახადო შემოწმების აქტში, რომლის მიხედვით, სადავო დარიცხვა გამოწვეულია შემდეგი გარემოებებით: \nსაწარმოს მიერ შემოწმებისთვის წარდგენილი დოკუმენტაციის შესწავლით დადგინდა, რომ თავდაპირველად საწარმოს ჰყავდა სამი დამფუძნებელი, თანაბარი წილობრივი მონაწილეობით. 2019 წლის ოქტომბრის თვეში, ერთ-ერთ დამფუძნებელზე, უსასყიდლოდ გადაცემულია 7 ერთეული ბინა, რომლის სანაცვლოდაც, დამფუძნებელმა დათმო საკუთარი წილი საწარმოში, დარჩენილი ორი დამფუძნებლის მიმართ (რომლებიც ამავე დროს საწარმოს ხელმძღვანელ პირებსაც წარმოადგენდნენ).\nშემოწმების შედეგად, აღნიშნული ბინები ჩაითვალა საბაზრო ფასით (სექტემბრის, ოქტომბრის და ნოემბრის საშუალო ფასები) რეალიზაციად და სარგებლად, საწარმოს იმ ხელმძღვანელ პირებზე, რომლებმაც აღნიშნული გარიგების შედეგად მიიღეს წილები საწარმოში. შედეგად, გადამხდელს დაერიცხა საშემოსავლო და დამატებული ღირებულების გადასახადები და დაეკისრა ჯარიმა საგადასახადო კოდექსის 275-ე მუხლის მიხედვით. შემოწმების აქტის საფუძველზე გამოიცა 29.11.2022 წლის №29765 ბრძანება და №081-224 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 27.02.2023 წლის №3702 ბრძანებით საჩივარი ნაწილობრივ დაკმაყოფილდა, ხოლო დავების განხილვის საბჭოში არსებული დავის საგნის ნაწილში საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საგადასახადო კოდექსის 73-ე მუხლის მე-9 ნაწილის „ბ“ ქვეპუნქტით, ამავე მუხლის მე-4 ნაწილით, 101-ე მუხლის პირველი ნაწილით და მე-2 ნაწილის „ვ“ და „ი“ ქვეპუნქტებით, 154-ე მუხლის პირველი ნაწილის „ა“ ქვეპუნქტით, შესაბამის პერიოდში მოქმედი საგადასახადო კოდექსის 160-ე მუხლით, 161-ე მუხლის პირველი ნაწილის „ა“ და „ე“ ქვეპუნქტებით, ამავე მუხლის მე-2 ნაწილის „დ“ ქვეპუნქტით და მე-8 ნაწილით, 171-ე მუხლის პირველი ნაწილით და მიიჩნია, რომ შემოწმების შედეგად განსაზღვრული საგადასახადო ვალდებულებები შესაბამისობაშია საგადასახადო კანონმდებლობის მოთხოვნებთან, საჩივარი აღნიშნულ სადავო საკითხთან დაკავშირებით დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nერთ-ერთმა დამფუძნებელმა (----------) თავისი წილის (30%) დათმობის სანაცვლოდ მიიღო საცხოვრებელი ფართი 371,5 კვ. მ., რომლის საბაზრო ფასი აუდიტის დეპარტამენტის მიერ დადგენილი იქნა 360 041 ლარის ოდენობით. აღნიშნული თანხა არ წარმოადგენს დავის საგანს. დავის საგანს წარმოადგენს დაბეგვრის რეჟიმი, კერძოდ, აუდიტის დეპარტამენტის განმარტებიდან (დანართი 4) აღნიშნული თანხა უნდა დაიბეგროს დღგ-ით და საშემოსავლო გადასახადით (არ აქვს მითითებული საგადასახადო კოდექსის მუხლები). შესაბამისად გამოიყენა დაბეგვრის შემდეგი რეჟიმი (?) (დანართი 4 ცხრილი): გადასახდელი დღგ - (360041/1,18*0,18) = 305119*0,18=54922, რაც რეალური გათვლაა. საშემოსავლო გადასახადი - 360041*1,25*20% = 450051*20% = 90010, რაც არარეალური გათვლაა.\nმომჩივანი მიუთითებს საგადასახადო კოდექსის 97-ე, 102-ე, 159-ე და 160-ე მუხლებზე და მიიჩნევს, რომ დარღვეულია დაბეგვრის რეჟიმი. ზემოთ აღნიშნული მუხლების გათვალისწინებით გაანგარიშება უნდა მოხდეს შემდეგი მიმდევრობით: დარიცხული დღგ = (360041/1,18*0,18)=305119*0,18=54922, დარიცხული მოგების გადასახადი = (360 041- 54922)*0,15=305119*0,15=45768 დარიცხული დივიდენდი = (360041-54922-45768)*0,05=12968 სულ დარიცხული გადასახადი 54922+45768+12968=113568, მისი მოთხოვნაა შეიცვალოს დაბეგვრის რეჟიმი და დაკორექტირდეს ნაწილობრივად საგადასახადო მოთხოვნა.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო: \nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. ამავე მუხლის მე-4 ნაწილის მიხედვით, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nშესაბამის პერიოდში მოქმედი საგადასახადო კოდექსის 160-ე მუხლის „ა“ ქვეპუნქტის თანახმად, დღგ-ით დაბეგვრის ობიექტია დასაბეგრი ოპერაცია.\nშესაბამის პერიოდში მოქმედი საგადასახადო კოდექსის 161-ე მუხლის პირველი ნაწილის „ა“ და „ე“ ქვეპუნქტების თანახმად, დღგ-ით დასაბეგრი ოპერაციებია:\nა) საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა.\nე) საწარმოდან ან/და ამხანაგობიდან წილის სანაცვლოდ მომსახურების ან საქონლის ინდივიდუალურ საკუთრებაში მიღება (ამ შემთხვევაში ქონების გამოტანა ან/და რეგისტრაცია ითვლება ამხანაგობის მიერ ქონების მიწოდებად), რომლის დროსაც:\nე.ა) დასაბეგრი ოპერაციის თანხა განისაზღვრება საქონლის/ მომსახურების საბაზრო ფასით (გადასახადების, მოსაკრებლებისა და სხვა გადასახდელების ჩათვლით) დღგ-ის გარეშე;\nე.ბ) დასაბეგრი ოპერაციის განხორციელების დროდ ითვლება მომსახურების ან საქონლის ინდივიდუალურ საკუთრებაში მიღების მომენტი;\nამავე მუხლის მე-8 ნაწილის თანახმად, უძრავი ქონების მიწოდებისას, თუ არ დადგა ამ მუხლის პირველი ნაწილის „ა.ბ.დ“ ქვეპუნქტით გათვალისწინებული პირობა, დასაბეგრი ოპერაციის განხორციელების დროდ ითვლება საკუთრების უფლების რეგისტრაციისთვის მარეგისტრირებელ ორგანოში წარსადგენი საკუთრების უფლების დამადასტურებელი დოკუმენტის შედგენის თარიღი, ხოლო თუ საკუთრების უფლების რეგისტრაცია (გადაცემა) დამოკიდებულია ამ დოკუმენტის მხარის (მხარეების) მიერ გარკვეული ვალდებულების შესრულებაზე ან/და პირობის დადგომაზე − ასეთი ვალდებულების შესრულების/პირობის დადგომის თარიღი.\nშესაბამის პერიოდში მოქმედი საგადასახადო კოდექსის 161-ე მუხლის მე-2 ნაწილის „დ“ ქვეპუნქტის თანახმად, დასაბეგრი ოპერაციის თანხა განისაზღვრება საქონლის/მომსახურების საბაზრო ფასით (გადასახადების, მოსაკრებლებისა და სხვა გადასახდელების ჩათვლით) დღგ-ის გარეშე საქონლის/მომსახურების კომპენსაციის გარეშე მიწოდების შემთხვევაში.\nშესაბამის პერიოდში მოქმედი საგადასახადო კოდექსის 97-ე მუხლის პირველი ნაწილის თანახმად, რეზიდენტი საწარმოს (გარდა ამ მუხლის მე-2, მე-8 და მე-9 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია: ა) განაწილებული მოგება; ბ) გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის; გ) უსასყიდლოდ საქონლის მიწოდება/მომსახურების გაწევა ან/და ფულადი სახსრების გადაცემა; დ) ამ კოდექსით დადგენილ ზღვრულ ოდენობაზე მეტი ოდენობით გაწეული წარმომადგენლობითი ხარჯი.\nსაგადასახადო კოდექსის 97-ე მუხლის მე-7 ნაწილის თანახმად, ამ კოდექსის 981−984 მუხლებით გათვალისწინებული გადახდების/განაცემების არაფულადი ფორმით განხორციელების შემთხვევაში მოგების გადასახადით დაბეგვრის ობიექტი განისაზღვრება მიწოდებული საქონლის/გაწეული მომსახურების საბაზრო ფასით, ხოლო თუ მიწოდებული საქონლის/გაწეული მომსახურების საბაზრო ფასი დამატებული ღირებულების გადასახადს მოიცავს − საბაზრო ფასით, დამატებული ღირებულების გადასახადის გარეშე.\nდადგენილია, რომ 2019 წლის ოქტომბრის თვეში, საწარმოს სამი დამფუძნებელიდან (თანაბარი წილით) ერთ-ერთმა, მისთვის გადაცემული 7 ერთეული ბინის სანაცვლოდ, დათმო საკუთარი წილი საწარმოში, დარჩენილი ორი დამფუძნებლის სასარგებლოდ (რომლებიც ამავე დროს საწარმოს ხელმძღვანელ პირებსაც წარმოადგენდნენ). შემოწმების შედეგად, აღნიშნული ბინები ჩაითვალა საბაზრო ფასით (სექტემბრის, ოქტომბრის და ნოემბრის საშუალო ფასები) რეალიზაციად და სარგებლად, საწარმოს იმ ხელმძღვანელ პირებზე, რომლებმაც აღნიშნული გარიგების შედეგად მიიღეს წილები საწარმოში.\nსაბჭოს სხდომაზე სადავო საკითხის ზეპირი განხილვისას მომჩივანმა განმარტა, რომ სადავო შემთხვევაში სადავო ოპერაციის დაბეგვრა უნდა მოხდეს 97-ე მუხლის თანახმად, მოგების გადასახადით, ხოლო დივიდენდის საშემოსავლო გადასახადით. \nსაბჭო განმარტავს, რომ ბინების რეალიზაციად ჩათვლის შედეგად დღგ-ით დასაბეგრი ბაზის განსაზღვრა მართებულია, თუმცა ყურადღებას ამახვილებს საგადასახადო კოდექსის 97-ე მუხლზე და მიაჩნია, რომ ბინების რეალიზაციის შედეგად მიღებული თანხის სარგებლად განხილვა და საშემოსავლო გადასახადით დაბეგვრა არამართებულია, ვინაიდან აღნიშნული სასაქონლო ოპერაცია საგადასახადო კოდექსის 97-ე მუხლის თანახმად, წარმოადგენს მოგების გადასახადით დაბეგვრის ობიექტს. \nმხარეთა არგუმენტების, სადავო საქმეზე არსებული მასალების შესწავლის/შეფასების და ფაქტობრივი გარემოებების გათვალისწინებით, საბჭოს მიაჩნია, რომ საჩივარი უნდა დაკმაყოფილდეს ნაწილობრივ და დაევალოს აუდიტის დეპარტამენტს დაბეგვრის ობიექტი განსაზღვროს საგადასახადო კოდექსის 97-ე მუხლის თანახმად, მოგების გადასახადით და საგადასახადო კოდექსის 130-ე მუხლის შესაბამისად, საშემოსავლო გადასახადით და აღნიშნულის გათვალისწინებით, განახორციელოს მომჩივნის საგადასახადო ვალდებულებების კორექტირება (შემცირება).\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. ნაწილობრივ გაუქმდეს შემოსავლების სამსახურის 27.02.2023 წლის №3702 ბრძანება;\n3. დაევალოს აუდიტის დეპარტამენტს ამ გადაწყვეტილების შესაბამისად განახორციელოს მომჩივნის საგადასახადო ვალდებულებების კორექტირება (შემცირება) და შედეგების ასახვა გადასახადის გადამხდელის პირადი აღრიცხვის ბარათზე;\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი, №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაქონლის მიწოდება/მომსახურების გაწევა\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nდეკლარაციის/ინფორმაციის დაგვიანებით წარდგენისთვის/წარუდგენლობისთვის განსაზღვრული ჯარიმა\nდივიდენდების დაბეგვრა გადახდის წყაროსთან\nუკუკავშირი\nდაკავშირებული დოკუმენტები\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n58\n\nდოკუმენტის დათვალიერება\n\ninfohub@rs.ge",
    "title": "Document e19d7c16-24cb-47a0-8828-ad157b18b07b"
  }
}