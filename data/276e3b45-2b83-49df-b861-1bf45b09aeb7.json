{
  "id": "276e3b45-2b83-49df-b861-1bf45b09aeb7",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nსალიზინგო საქმიანობისას პროპორციული ჩათვლა\n20 იანვარი 2023\nდოკუმენტის #:\nC-183/13\nდოკუმენტის ტიპი:\nევროპის კავშირის მართლმსაჯულების სასამართლოს (CJEU) გადაწყვეტილება\nსტატუსი:\nმოქმედი\nმიღების თარიღი:\n10 ივლისი 2014\nკატეგორია:\nევროპის კავშირის მართლმსაჯულების სასამართლოს (CJEU) გადაწყვეტილება\nდოკუმენტის მიმღები:\nსასამართლო\nკონსოლიდირებული ცვლილება\nძირითადი/კონსოლიდირებული დოკუმენტი\nსაკანონმდებლო ნორმა:\nდღგ-ის ჩათვლის უფლება, დღგ-ის პროპორციული ჩათვლა\nჩამოტვირთვა\nგაზიარება\n\nწევრი სახელმწიფო:\n\n \n\n\t\n\nპორტუგალია\n\n\n\n\nსაქმის ნომერი:\n\n\t\n\nC-183/13\n\n \n\n\n\n\nმხარეები:\n\n\t\n\n   Fazenda Pública v. Banco Mais SA\n\n \n\n\n\n\nთარიღი:\n\n\t\n\n10/07/2014\n\n \n\n\n\n\nსამართლებრივი საფუძველი:\n\n \n\n\t\n\n·        1977წლის 17 მაისის  დღგ-ის მე-6 დირექტივის მე-17მუხლის მეორე და მე-5 ნაწილები (2006 წლის 28 ნოემბრის დირექტივის 168-ედა 173-ე მუხლები) \n\n·        1977წლის 17 მაისის  დღგ-ის მე-6 დირექტივის მე-19 მუხლის პირველი ნაწილი (2006 წლის 28 ნოემბრის დირექტივის 174-ე მუხლის პირველი ნაწილიდა 175-ე მუხლის პირველი ნაწილი) \n\n\n\n\nშესაბამისი ნორმები საქართველოს საგადასახადო კოდექსიდან:\n\n \n\n\t\n\n·        175-ე მუხლის პირველი ნაწილი\n\n·        177-ე მუხლის პირველი და მეორე  ნაწილები\n\n\n\nსალიზინგო საქმიანობისას პროპორციული ჩათვლა\n \nფაქტობრივი გარემოება\nბანკი ახორციელებს სალიზინგო და სხვა ფინანსურ საქმიანობას. მისი საქმიანობა მოიცავს როგორც დღგ-ის ჩათვლის უფლების მქონე, ასევე ჩათვლის უფლების არმქონე ოპერაციებს. \nბანკმა სრულად ჩაითვალა ჩათვლის უფლების მქონე ოპერაციებში გამოყენებული საქონლისა და მომსახურების შეძენაზე გადახდილი დღგ, მათ შორის, ლიზინგით გასაცემად შეძენილ ავტოსატრანსპორტო საშუალებებზე გადახდილი დღგ.  \nგაუმიჯნავ ოპერაციებში გამოყენებულ საქონელსა და მომსახურებას რაც შეეხება, ბანკმა ჩასათვლელი დღგ გამოიანგარიშა პროპორციის მიხედვით, სადაც მრიცხველი იყო იმ ფინანსური ოპერაციებიდან და ლიზინგიდან მიღებული შემოსავალი, რომელზეც შესაძლებელია ჩათვლის მიღება, ხოლო მნიშვნელი იყო ყველა ფინანსური ოპერაციის (მათ შორის ყველა ლიზინგის ოპერაციიდან) ჯამური ბრუნვა. შედეგად ჩასათვლელი დღგ-ის პროპორციამ შეადგინა 39%. \nსაგადასახადო ორგანოს შეფასებით, პროპორციის გაანგარიშებისას ბანკს არ უნდა გაეთვალისწინებინა სალიზინგო გადასახდელებიდან ძირი თანხის კომპონენტი (ავტომობილების შეძენის ღირებულების ნაწილი).\nსაგადასახადო ორგანოს აღნიშნული გადაწყვეტილება ბანკის მიერ გასაჩივრდა საქალაქო სასამართლოში, რომელმაც დააკმაყოფილა სარჩელი და განაცხადა, რომ ბანკს პროპორციაში სალიზინგო გადასახდელების სრულად ჩართვის უფლება ჰქონდა. საგადასახადო ორგანომ, თავის მხრივ, გაასაჩივრა აღნიშნული გადაწყვეტილება, რის შედეგადაც ეროვნულმა სასამართლომ შესაბამისი შეკითხვით მიმართა ევროპის სასამართლოს. \n \nდასმული კითხვა\nფინანსური ლიზინგის კონტრაქტის ფარგლებში ლიზინგის მიმღების მიერ განხორციელებული გადახდები სრულად უნდა იქნას თუ არა გათვალისწინებული ჩათვლის პროპორციის გაანგარიშების დროს, თუ გათვალისწინებულ უნდა იქნას მხოლოდ პროცენტი, რამდენადაც პროცენტი წარმოადგენს ბანკის კუთვნილ ანაზღაურებას/მოგებას ლიზინგის ხელშეკრულების ფარგლებში?\n \nსასამართლოს გადაწყვეტილება\n2006 წლის 28 ნოემბრის დირექტივის 168-ე მუხლის „ა“ პუნქტის მიხედვით, თუ საქონელი და მომსახურება გამოიყენება დასაბეგრი ოპერაციების მიზნებისთვის, მაშინ დასაბეგრი პირი უფლებამოსილია ჩაითვალოს დღგ, რომელიც გადახდილი ან გადასახდელია სხვა დასაბეგრი პირის მიერ მისთვის მიწოდებული/მისაწოდებელი საქონლის ან მომსახურებისთვის. დირექტივის 173-ე მუხლის თანახმად,  თუ დასაბეგრი პირი საქონელს ან მომსახურებას იყენებს ისეთი ოპერაციებისთვის, რომლებზეც აქვს დღგ-ის ჩათვლის მიღების უფლება, ასევე ოპერაციებისთვის, რომლებზეც ეს უფლება არ აქვს, დღგ-ის ჩათვლა ხორციელდება ჩათვლის მიღების უფლების მქონე ოპერაციების პროპორციულად. აღნიშნული პროპორცია დასაბეგრი პირის მიერ განხორციელებულ ოპერაციებთან მიმართებით უნდა განისაზღვროს დირექტივის 174-ე მუხლის შესაბამისად. 174-ე მუხლის პირველი ნაწილის თანახმად,  ჩასათვლელი დღგ-ის პროპორცია გამოითვლება წილადის მიხედვით, სადაც:\n·მრიცხველი არის იმ ოპერაციების წლიური ბრუნვის თანხა, დღგ-ის გარეშე, რომელთან დაკავშირებითაც დღგ ექვემდებარება ჩათვლას;\n·მნიშვნელი არის იმ ოპერაციების წლიური ბრუნვის თანხა, დღგ-ის გარეშე, რომელიც მრიცხველშია ასახული და ოპერაციებისა, რომლებზეც დღგ არ ექვემდებარება ჩათვლას.\nპორტუგალიის საგადასახადო კანონმდებლობის მიხედვით, დაბეგვრაში მნიშვნელოვანი ცდომილების შესაძლებლობის შემთხვევაში, დასაბეგრ პირს შეიძლება მოეთხოვოს ჩათვლის განხორციელება არა ზოგადი პროპორციის, არამედ საქონლისა და მომსახურების (სრულად ან ნაწილობრივ) ფაქტობრივი გამოყენების მიხედვით. აღნიშნული ჩანაწერი წარმოადგენს დირექტივის 173-ე მუხლის მე-2 ნაწილის „გ“ პუნქტის ანალოგს. \nსასამართლოს მოსაზრებით, შეფასებას საჭიროებს, დირექტივის 173-ე მუხლის მე-2 ნაწილის „გ“ პუნქტი აძლევს თუ არა წევრ სახელმწიფოებს შესაძლებლობას, მოსთხოვონ სალიზინგო საქმიანობის განმახორციელებელ ბანკს, ჩათვლის პროპორციის გაანგარიშებისას გაითვალისწინოს სალიზინგო გადასახდელიდან მხოლოდ პროცენტის შესაბამისი კომპონენტი?\n173-ე მუხლის მე-2 ნაწილის „გ“ პუნქტის მიხედვით წევრ სახელმწიფოს ეძლევა შესაძლებლობა დანერგოს ჩათვლის ისეთი სქემა, რომელიც მხედველობაში იღებს საქონლისა და მომსახურების (მთლიანად ან ნაწილობრივ) ფაქტობრივ გამოყენებას. სასამართლოს განმარტებით, აღნიშნული დანაწესის მიზანია, წევრ სახელმწიფოებს მიეცეთ შესაძლებლობა ზოგიერთი საქმიანობის განმახორციელებელი დასაბეგრი პირებისთვის ჩასათვლელი დღგ-ს მეტი სიზუსტით გამოსათვლელად გაითვალისწინონ საქმიანობის სპეფიციკა. \nბანკის მიერ სალიზინგო საქმიანობის განხორციელების პროცესში შესაძლოა ადგილი ჰქონდეს საქონლისა და მომსახურების გამოყენებას გაუმიჯნავ ოპერაციებში. აღნიშნულის მაგალითი შეიძლება იყოს შენობა-ნაგებობა, ელექტროენერგიის მოხმარება და სხვა სერვისები. თუმცა აღნიშნული სერვისების გამოყენება მეტწილად უაკვშირდება დაფინანსების გაცემას და ლიზინგის ხელშეკრულებების მართვას და არა ავტომობილების მიწოდებას. \nამ პირობებში, ჩასათვლელი დღგ-ს გაანგარიშება ბრუნვის პროპორციის მეთოდით, რომლის შედეგადაც ბრუნვაში გათვალისწინებულია ლიზინგის ძირითადი გადასახდელი (მანქანის  მიწოდების ფასი), ნაკლებად ზუსტია, ვიდრე სადავო შემთხვევაში საგადასახადო ორგანოს მიერ გამოყენებული მეთოდი. \n\n\nშედეგად, სასამართლომ დაადგინა, რომ დირექტივის 173-ე მუხლის მე-2 ნაწილის „გ“ პუნქტი წევრ სახელმწიფოებს აძლევს შესაძლებლობას, გაუმიჯნავ ოპერაციებში გამოყენებულ საქონელსა და მომსახურებაზე გადახდილი დღგ-ს ჩათვლის მიზნით სალიზინგო საქმიანობის განმახორციელებელ ბანკს მოსთხოვონ ჩათვლის პროპორციაში გაითვალისწინოს სალიზინგო გადასახდელიდან მხოლოდ პროცენტის კომპონენტი, იმ შემთხვევაში, როცა აღნიშნული საქონლისა და მომსახურების გამოყენება უკავშირდება ლიზინგის ხელშეკრულებების დაფინანსებასა და მართვას.  ხოლო უკავშირდება თუ არა საქონლისა და მომსახურების გამოყენება ლიზინგის ხელშეკრულებების დაფინანსებასა და მართვას, თავის მხრივ ეროვნული სასამართლოს მიერ უნდა დადგინდეს. \n\n\nჩამოტვირთვა\nგაზიარება\nუკუკავშირი\nაგრეთვე ეძებენ\nდოკუმენტის სტატისტიკა\n\n74\n\nდოკუმენტის დათვალიერება\n\ninfohub@rs.ge",
    "title": "Document 276e3b45-2b83-49df-b861-1bf45b09aeb7"
  }
}