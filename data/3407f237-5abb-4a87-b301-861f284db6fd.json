{
  "id": "3407f237-5abb-4a87-b301-861f284db6fd",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24758/2/2025\n12 მარტი 2025\nდოკუმენტის #:\n24758/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n10 მარტი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდავის განმხილველი ორგანოს გადაწყვეტილება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№24758/2/2025\n10 მარტი 2025\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ი/მ ------- (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 28.02.2025 წელს განიხილა და მიიღო გადაწყვეტილება ი/მ ------- 15.02.2025 წელს რეგისტრირებულ საჩივარზე (რეგისტრაციის №24758/2/2025).\n\n\nდავის საგანი: \nშემოსავლების სამსახურის 9.10.2024 წლის №22033 ბრძანების აღსრულების შედეგები.\n\n\nგასაჩივრებული გადაწყვეტილება: \n1. აუდიტის დეპარტამენტის 13.12.2024 წლის №081-234 საგადასახადო მოთხოვნა; \n2. შემოსავლების სამსახურის 22.01.2025 წლის №468 ბრძანება.\n\n\nდარიცხული თანხა: 39 737.59 ლარი. \nმათ შორის: \nგადასახადი - 19 595 \nდღგ - 18 259 \nსაშემოსავლო გადასახადი - 1 336 \nჯარიმა - 9 539 \nსაურავი - 10 603.59\n\n\nფაქტების აღწერა \nგადასახადის გადამხდელის საქმიანობაა სასტუმროს მომსახურების გაწევა (მისამართი: -------, -------).\nაუდიტის დეპარტამენტის მიერ ჩატარდა გადასახადის გადამხდელის საქმიანობის 1.01.2020 წლიდან 1.08.2023 წლამდე საანგარიშო პერიოდების კამერალური საგადასახადო შემოწმება. შემოწმების შედეგები აისახა აუდიტის დეპარტამენტის 15.12.2023 წლის საგადასახადო შემოწმების აქტში, შემოწმების აქტის საფუძველზე, გამოიცა 19.12.2023 წლის №31982 ბრძანება და 20.12.2023 წლის №081-326 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 7.02.2024 წლის №2255 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. საბჭოს 14.06.2024 წლის №22369/2/2024 გადაწყვეტილებით, საჩივარი, მომჩივნის მონაწილეობით, ხელახლა განსახილველად დაუბრუნდა შემოსავლების სამსახურს;\nშემოსავლების სამსახურმა განიხილა დაბრუნებული საჩივარი და 9.10.2024 წლის №22033 ბრძანებით დაკმაყოფილდა ნაწილობრივ, მე-2 სადავო საკითხთან (სასტუმროში საცხოვრებლად გამოყენებული ფართის პროპორციულად, ამავე სასტუმროს მშენებლობისას სამშენებლო მასალების/მომსახურების შეძენაზე გაწეულ ხარჯზე მიღებული დღგ-ის ჩათვლის გაუქმება) დაკავშირებით, გადასახადის გადამხდელს მიეცა წინადადება, ამ ბრძანების ჩაბარებიდან 15 კალენდარული დღის ვადაში, აუდიტის დეპარტამენტისათვის წარედგინა საჩივარში მითითებული არგუმენტაციის დოკუმენტურად დადასტურებული მტკიცებულებები. დაევალა აუდიტის დეპარტამენტს, განსაზღვრულ ვადაში შესაბამისი მტკიცებულებების წარდგენის შემთხვევაში, წარდგენილი მტკიცებულებების შეისწავლა/გამოკვლევა და შესწავლის შედეგების გათვალისწინებით, სათანადო საფუძვლის არსებობის შემთხვევაში, საგადასახადო ვალდებულებების შესაბამისი კორექტირება (შემცირება). დანარჩენ ნაწილში საჩივარი არ დაკმაყოფილდა.\nშემოსავლების სამსახურის 9.10.2024 წლის №22033 ბრძანების აღსრულების შედეგად, 2024 წლის 20 ნოემბრის დასკვნის საფუძველზე, საგადასახადო შემოწმებით დარიცხული თანხები შემცირდა სულ 28 392 ლარით, მათ შორის, ჯარიმა 18 928 ლარი და ჯარიმა 9 464 ლარი. აღნიშნულზე გადასახადის გადამხდელს წარედგინა 13.12.2024 წლის №081-234 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 22.01.2025 წლის №468 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახურმა იხელმძღვანელა 302-ე მუხლის მე-6 ნაწილით და 304-ე მუხლის 21 ნაწილით, ყურადღება გაამახვილა საქმეში არსებულ ფაქტობრივ გარემოებებზე და აღნიშნა, რომ გადასახადის გადამხდელს წარმოდგენილ საჩივარში სადავო გარემოებად მითითებული აქვს ისეთი ფაქტობრივი გარემოება, რაც თავდაპირველ საჩივარში სადავოდ არ გაუხდია და შესაბამისად, არ ყოფილა დავალებული შესასრულებლად აუდიტის დეპარტამენტისთვის.\nსაქმეზე არსებული მტკიცებულებების, აუდიტის დეპარტამენტის მიერ შედგენილი დასკვნის და შესაბამისად, განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარმოდგენილი საჩივრის დაკმაყოფილების საფუძველი.\n\n\nმომჩივნის არგუმენტაცია \nგადასახადის თანხას და ჯარიმას გადაიხდის გრაფიკით 8 თვის განმავლობაში. სასტუმროს საქმიანობით არის დაკავებული, მშენებლობა დაიწყო 2020 წელში შევხდა პანდემია, აღებული აქვს სასესხო ვალდებულებები, როგორც ბანკებისგან ასევე, ფიზიკური პირებისგან, არ დაუსრულებია სასტუმროს სარემონტო და მოწყობითი სამუშოაები, მისთვის ძალიან რთულია აღნიშნული თანხის გადახდა, რადგანაც სასტუმრო ფუნქციონირებს ზაფხულში, ითხოვს ხელი შეეწყოს, როგორც ახალდაწყებულ ბიზნესს და დაეხმაროთ აღნიშნული მდგომარეობის შემსუბუქებაში.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 304-ე მუხლის 21 ნაწილის თანახმად, თუ გასაჩივრებული გადაწყვეტილება/საგადასახადო მოთხოვნა გამოცემულია დავის განმხილველი ორგანოს მიერ მიღებული გადაწყვეტილების შესაბამისად, დავის განმხილველი ორგანო იღებს გადაწყვეტილებას საჩივრის დაკმაყოფილებაზე უარის თქმის შესახებ.\nშემოსავლების სამსახურის 9.10.2024 წლის №22033 ბრძანებით საჩივარი დაკმაყოფილდა ნაწილობრივ, მე-2 სადავო საკითხთან (სასტუმროში საცხოვრებლად გამოყენებული ფართის პროპორციულად, ამავე სასტუმროს მშენებლობისას სამშენებლო მასალების/მომსახურების შეძენაზე გაწეულ ხარჯზე მიღებული დღგ-ის ჩათვლის გაუქმება) დაკავშირებით, გადასახადის გადამხდელს მიეცა წინადადება, ამ ბრძანების ჩაბარებიდან 15 კალენდარული დღის ვადაში, აუდიტის დეპარტამენტისათვის წარედგინა საჩივარში მითითებული არგუმენტაციის დოკუმენტურად დადასტურებული მტკიცებულებები. დაევალა აუდიტის დეპარტამენტს, განსაზღვრულ ვადაში შესაბამისი მტკიცებულებების წარდგენის შემთხვევაში, წარდგენილი მტკიცებულებების შეისწავლა/გამოკვლევა და შესწავლის შედეგების გათვალისწინებით, სათანადო საფუძვლის არსებობის შემთხვევაში, საგადასახადო ვალდებულებების შესაბამისი კორექტირება (შემცირება). დანარჩენ ნაწილში საჩივარი არ დაკმაყოფილდა.\nშემოსავლების სამსახურის 9.10.2024 წლის №22033 ბრძანების აღსრულების შედეგად, 2024 წლის 20 ნოემბრის დასკვნის მიხედვით, გადასახადის გადამხდელის მიერ წარდგენილ იქნა სასტუმროს ინვოისები, ხელშეკრულებები, სასტუმროს ჟურნალი, ფოტო-ვიდეო მასალა და წერილობითი ახსნაგანმარტება. წარდგენილი დოკუმენტებიდან ირკვევა, რომ შესამოწმებელ პერიოდში 9 სართულიანი სასტუმროს მეორე სართული გამოიყენება ტურისტების მისაღებად, რაც დასტურდება წარდგენილი სასტუმროს ინვოისებით, სასტუმროს ჟურნალით და ხელშეკრულებებით. გადამხდელის განმარტებით, 3 სართულიანი სასტუმროს შენობის რემონტის დროს გადასახადის გადამხდელის ოჯახი დროებით ცხოვრობდა 9 სართულიანი სასტუმროს მეორე სართულზე არასეზონურ 05.10.2023 - 25.10.2023 პერიოდში. (23.10.2023 წელს საგადასახადო მონიტორინგის დეპარტამენტის მიერ ჩატარებული დათვალიერების პროცედურით დაფიქსირდა 9 სართულიან სასტუმროს მეორე სართულზე გადასახადის გადამხდელის ოჯახის ცხოვრების ფაქტი). წარდგენილი ვიდეოდან კი ირკვევა, რომ მოცემულ მომენტში 9 სართულიანი სასტუმროს მეორე სართულზე არსებული ნომრები გაქირავებულია ტურისტებზე ან ტურისტებისთვის გასაქირავებელ მზადყოფნაშია. წარმოდგენილი განმარტებით ------- მუდმივად ცხოვრობს 3 სართულიან სასტუმროში მეორე სართულზე (3 სართულიანი სასტუმროს მშენებლობაზე გაწეულ ხარჯზე არ არის დღგ-ის ჩათვლები მიღებული და არც ერთობლივი შემოსავლიდან არ არის გამოქვითული). ყოველივე ზემოაღნიშნულიდან გამომდინარე, აღდგენას დაექვემდებარა საგადასახადო შემოწმების აქტით 9 სართულიანი სასტუმროს სამშენებლო მასალების შეძენისას გაწეულ ხარჯზე არაეკონომიკურ საქმიანობაში განხილული ფართის პროპორციულად გაუქმებული დღგ-ის ჩათვლა. დაკორექტირდა (შემცირდა) საგადასახადო შემოწმების აქტით დარიცხული თანხები დღგ-ში. ასევე შემცირებას დაექვემდებარა საგადასახადო კოდექსის 275-ე მუხლის შესაბამისად დაკისრებული ჯარიმა. კერძოდ, დასკვნის საფუძველზე, საგადასახადო შემოწმებით დარიცხული თანხები შემცირდა სულ 28 392 ლარით, მათ შორის, ჯარიმა 18 928 ლარი და ჯარიმა 9 464 ლარი.\nსაბჭო ყურადღებას ამახვილებს იმ გარემოებაზე, რომ მომჩივანი არ წარმოადგენს არგუმენტებს/მტკიცებულებებს, თუ რა ნაწილში არ აღსრულდა შემოსავლების სამსახურის 9.10.2024 წლის №22033 ბრძანება და აუდიტის დეპარტამენტის მიერ არ განხორციელდა შესაბამისი გადაანგარიშება, მოითხოვს გადასახდელად დარჩენილი გადასახადის თანხაზე და დაკისრებულ ჯარიმაზე გრაფიკის გაფორმებას, აღნიშნულზე საბჭო ვერ იმსჯელებს, ვინაიდან განსახილველ შემთხვევაში სადავოა (გასაჩივრებულია) შემოსავლების სამსახურის 9.10.2024 წლის №22033 ბრძანების აღსრულების მართლზომიერების საკითხი - რამდენად სწორად აღსრულდა აღნიშნული გადაწყვეტილება აუდიტის დეპარტამენტის მიერ. შესაბამისად საბჭო ვერ გასცდება აღნიშნულ ფარგლებს. ამასთან, საგადასახადო დავალიანებაზე გრაფიკის შედგენა ან შეთანხმების გაფორმება შემოსავლების სამსახურის ფუნქციაა და არ წარმოადგენს საბჭოს პრეროგატივას.\nმხარეთა არგუმენტების, სადავო საქმეზე არსებული მასალების შესწავლის/შეფასების და ფაქტობრივი გარემოებების გათვალისწინებით, საბჭო იზიარებს საგადასახადო ორგანოს პოზიციას და მიაჩნია, რომ აუდიტის დეპარტამენტის მიერ შემოსავლების სამსახურის 9.10.2024 წლის №22033 ბრძანება აღსრულებულია ამავე ბრძანებით მიღებული გადაწყვეტილების შესაბამისად და არ არსებობს საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაჩივრის დაკმაყოფილებაზე უარის თქმა სსკ-ის 304-ე მუხლის 2​ პრიმა ნაწილით გათვალისწინებულ შემთხვევაში\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n24\n\nდოკუმენტის დათვალიერება\n\ninfohub@rs.ge",
    "title": "Document 3407f237-5abb-4a87-b301-861f284db6fd"
  }
}