{
  "id": "b4e1c5dd-f43f-4042-a2a3-09982c9ca4f1",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21458/2/2023\n14 მაისი 2024\nდოკუმენტის #:\n21458/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n02 მაისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ით დასაბეგრი ოპერაციები, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№21458/2/2023 \n02 მაისი 2024\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს \"--------\" (ს/ნ \"--------\" )\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,22.02.2024 წელს განიხილა და მიიღო გადაწყვეტილება შპს \"--------\" -ს 30.11.2023 წელს რეგისტრირებულ საჩივარზე (რეგისტრაციის №21458/2/2023).\n\n\nდავის საგანი:\nდღგ-ით დასაბეგრი ბრუნვის განსაზღვრა.\n\n\nგასაჩივრებული გადაწყვეტილება: \n1. აუდიტის დეპარტამენტის 6.10.2023 წლის №081-225 საგადასახადო მოთხოვნა;\n2. შემოსავლების სამსახურის 10.11.2023 წლის №27658 ბრძანება. \n\n\nდარიცხული თანხა: 111 123 ლარი.\nმათ შორის:\nგადასახადი - 61 270\nდღგ - 29 985\nსაშემოსავლო გადასახადი - 31 285\nჯარიმა - 31 828\nსაურავი - 18 025\n\n\nფაქტების აღწერა\nსაწარმოს საქმიანობაა გემების აგენტირება და ტვირთების ექსპედირება \"-------\"-ის პორტში. რიგ შემთხვევაში აქვს ტვირთების გადმოტვირთვის მომსახურება. \nაუდიტის დეპარტამენტის მიერ ჩატარდა გადასახადის გადამხდელის საქმიანობის 1.01.2019 წლიდან და 1.11.2022 წლამდე საანგარიშო პერიოდების კამერალური საგადასახადო შემოწმება. შემოწმების შედეგები აისახა აუდიტის დეპარტამენტის 28.09.2023 წლის საგადასახადო შემოწმების აქტში, საიდანაც ირკვევა, რომ გადასახადის გადამხდელს მომსახურების გაწევის მიხედვით გამოწერილი აქვს ინვოისები.\nსაგადასახადო კოდექსის 159-ე მუხლის მე-2 პუნქტის და საგადასახადო კოდექსის 1601 მუხლის საფუძველზე, გაანგარიშდა დღგ-ით დასაბეგრი ბრუნვა, გამოწერილი ინვოისების და მომსახურებაზე მიღებული შემოსავლის (საბანკო ჩარიცხვების) მიხედვით, კერძოდ, იმპორტირებული საქონლის (უმეტესად ფოლადის) გადმოტვირთვისთვის მიღებული შემოსავლის მიხედვით. შედეგად, შემოწმებით, გადასახადის გადამხდელს დაუფიქსირდა დეკლარირებულზე მეტი დღგ-ით დასაბეგრი ბრუნვა, გამოვლენილ სხვაობაზე დაერიცხა კუთვნილი გადასახადი და ჯარიმა საგადასახადო კოდექსის 275-ე მუხლის მიხედვით. \nშემოწმების აქტის საფუძველზე გამოიცა 6.10.2023 წლის №24712 ბრძანება და №081-225 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 10.11.2023 წლის №27658 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საგადასახადო კოდექსის 136-ე მუხლის მე-3 ნაწილით, 2021 წლის პირველ იანვრამდე მოქმედი საგადასახადო კოდექსის 160-ე მუხლის პირველი ნაწილის „ა“ ქვეპუნქტით და 161-ე მუხლის პირველი ნაწილის „ა.ბ.დ“ ქვეპუნქტით, 2021 წლის პირველი იანვრიდან მოქმედი საგადასახადო კოდექსის 158-ე მუხლის პირველი ნაწილით, 159-ე მუხლის პირველი ნაწილის „ა“ და „ბ“ ქვეპუნქტებით, 163-ე მუხლის პირველი და მე-2 ნაწილებით, 164-ე მუხლის პირველი ნაწილით. \nშემოსავლების სამსახურის გადასახადების ადმინისტრირების საინფორმაციო სისტემის მონაცემების მიხედვით, გადასახადის გადამხდელის მიერ, 2019 წლის აგვისტოს თვის დღგ-ის დაზუსტებული დეკლარაცია (პაკეტის N-------) წარდგენილია 2022 წლის 14 ნოემბერს, შემოსავლების სამსახურმა საქართველოს საგადასახადო კოდექსის მე-4 მუხლზე მითითებით განმარტა, რომ შემოწმების მიერ საგადასახადო შემოწმების ხანდაზმულობის ვადის გაგრძელება და 2019 წლის საანგარიშო პერიოდის შემოწმება კანონშესაბამისია.\nშემოსავლების სამსახურმა აღნიშნა, რომ გადასახადის გადამხდელი ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა საგადასახადო ვალდებულებები განსაზღვრული არამართლზომიერად, ხოლო დავის წარმოების პროცესში არ ყოფილა წარმოდგენილი მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს.\nზემოხსენებულ სამართლებრივ ნორმებზე, საქმეში არსებულ მასალებსა და დადგენილ ფაქტობრივ გარემოებებზე დაყრდნობით, შემოსავლების სამსახურმა მიიჩნია, რომ შემოწმების მიერ საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, ხოლო საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nმომჩივნის განმარტებით, მოწოდებულია დამატებითი დოკუმენტაცია დანართების სახით, სადაც არგუმენტირებულად და ნათლად ჩანს სხვაობა დღგ-ის ბრუნვაში. ასევე შეეცადა გაემყარებინა პოზიცია დებიტორი კომპანიის შედარების აქტის მიმაგრებით. მოითხოვს, კიდევ ერთხელ გადაიხედოს გადაწყვეტილება, გათვალისწინებულ იქნას მექანიკური შეცდომით გამოწვეული უზუსტობა და შემცირდეს, როგორც გადასახადი, ასევე ამ ნაწილში არსებული ჯარიმა და საურავი. ასევე, მის მიერ მოთხოვნილი საშემოსავლო გადასახადის შემოწმების პერიოდის გათვალისწინება ხანდაზმულ პერიოდად, დაკავშირებულია მექანიკურ შეცდომასთან, რომელიც უკავშირდება დეკლარაციის დაზუსტების მცდელობას. ითხოვს გათვალისწინდეს აღნიშნული გარემოება და 2019 წელი აღიარდეს ხანდაზმულ პერიოდად. \nამასთან, წარმოადგენს დამატებით დოკუმენტაციას, შედარების აქტს და აღრიცხვის ბარათს შპს „------“-თან, აუდიტის მიერ გამოგზავნილი შემაჯამებელ ფორმას, სადაც შეტანილია კორექტირებები. დამატებით გარემოებებად, ასევე 2022 წლის იანვრის თვეში მოხდა ერთი და იგივე ნომრით ინვოისის გამოწერა, კერძოდ, ინვ. 19/2022, მექანიკური შეცდომით აღნიშნული ინვოისი ორივე გატარდა შპს „------ -ზე “, ნაცვლად შპს „-------“ -სა. აღნიშნული ინვოისის თანხა არ ექვემდებარებოდა დაბეგვრას. ითხოვს გათვალისწინდეს, კორექტირებული ექსელის ფაილი და დამატებითი ინფორმაცია და დაკორექტირდეს აქტით დარიცხული დღგ, შესაბამის სანქციებთან. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \n2021 წლის პირველ იანვრამდე მოქმედი საგადასახადო კოდექსის 160-ე მუხლის „ა“ ქვეპუნქტის მიხედვით, დღგ-ით დაბეგვრის ობიექტია დასაბეგრი ოპერაცია.\n2021 წლის პირველ იანვრამდე მოქმედი საგადასახადო კოდექსის 161-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. ა.ა) დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა; ა.ბ) დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი, მაგრამ: ა.ბ.დ) არაუგვიანეს მისაწოდებელი საქონლის/გასაწევი მომსახურების საკომპენსაციო თანხის/თანხის ნაწილის გადახდის მომენტისა, თუ თანხის გადახდა ხორციელდება საქონლის მიწოდებამდე/მომსახურების გაწევამდე, გარდა ამ ნაწილის „ა.ბ.ბ“ და „ა.ბ.გ“ ქვეპუნქტებით გათვალისწინებული შემთხვევებისა. \nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების შესაბამისად, დღგ-ით დასაბეგრი ოპერაციებია:\nა) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება;\nბ) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ მომსახურების გაწევა.\nსაგადასახადო კოდექსის 1601 მუხლის მე-3 ნაწილის შესაბამისად, პირი, რომელიც თავისი სახელით, მაგრამ სხვა პირის დავალებით მონაწილეობს მომსახურების გაწევაში, განიხილება ამ მომსახურების მიმღებად და მომსახურების გამწევად.\nსაგადასახადო კოდექსის 163-ე მუხლის პირველი და მე-2 ნაწილების თანახმად:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც. \nსაგადასახადო კოდექსის მე-4 მუხლის პირველი, მე-2 და მე-7 ნაწილების თანახმად:\n1. გადასახადის გადამხდელისათვის გადასახადის თანხის დარიცხვისა და საგადასახადო ვალდებულების შესახებ საგადასახადო მოთხოვნის წარდგენის ხანდაზმულობის ვადაა 3 წელი, თუ ამ კოდექსით სხვა რამ არ არის გათვალისწინებული.\n2. ამ მუხლის პირველი ნაწილით განსაზღვრული ვადა აითვლება შესაბამისი საგადასახადო ვალდებულების წარმოშობის კალენდარული წლის დასრულებიდან.\n7. ამ მუხლის პირველი, მე-3 და მე-5 ნაწილებით გათვალისწინებული ხანდაზმულობის ვადები გრძელდება 1 წლით, თუ ამ ვადების გასვლამდე დარჩენილია 1 წელზე ნაკლები და გადასახადის გადამხდელმა საგადასახადო ორგანოში წარადგინა შესაბამისი პერიოდის საგადასახადო დეკლარაცია (მათ შორის, შესწორებული დეკლარაცია) ან გადასახადის გადამხდელის მოთხოვნა.\nდადგენილია, რომ შემოწმების პროცესში, გადასახადის გადამხდელის მიერ მომსახურების გაწევაზე გამოწერილი ინვოისების და აღნიშნულ მომსახურებაზე (იმპორტირებული საქონლის (უმეტესად ფოლადის) გადმოტვირთვა) მიღებული შემოსავლების (საბანკო ჩარიცხვების) მიხედვით, გაანგარიშდა დღგ-ით დასაბეგრი ბრუნვა. შედეგად, გადასახადის გადამხდელს დაუფიქსირდა დეკლარირებულზე მეტი დღგ-ით დასაბეგრი ბრუნვა, გამოვლენილ სხვაობაზე დაერიცხა შესაბამისი დღგ. \nსაბჭო აღნიშნავს, რომ ვინაიდან შემოსავლების სამსახურის გადასახადების ადმინისტრირების საინფორმაციო სისტემის მონაცემების მიხედვით, მომჩივნის მიერ, 2019 წლის აგვისტოს თვის დღგ-ის დაზუსტებული დეკლარაცია (პაკეტის №\"------\") წარდგენილია 2022 წლის 14 ნოემბერს. უსაფუძვლოა მომჩივნის არგუმენტი საგადასახადო კოდექსის მე-4 მუხლის საფუძველზე, 2019 წლის საანგარიშო პერიოდის ხანდაზმულობასთან დაკავშირებით.\nმხარეთა არგუმენტების, სადავო საქმეზე არსებული მასალების შესწავლის/შეფასების და ფაქტობრივი გარემოებების გათვალისწინებით, ვინაიდან მომჩივანს გამოწერილი ინვოისების და მომსახურებაზე მიღებული შემოსავლის (საბანკო ჩარიცხვების) მიხედვით, უფიქსირდებოდა დეკლარირებულზე მეტი ოდენობით დღგ-ით დასაბეგრი ბრუნვა, საბჭოს მიაჩნია, რომ საგადასახადო ორგანოს მიერ დღგ-ში დამატებითი თანხების დარიცხვა განხორციელებულია საგადასახადო კანონმდებლობის მოთხოვნათა დაცვით და არ არსებობს საჩივრის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაქონლის მიწოდება/მომსახურების გაწევა\nსაქონლის მიწოდებისას/მომსახურების გაწევისას დასაბეგრი დროის განსაზღვრა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n20\n\nდოკუმენტის დათვალიერება\n\ninfohub@rs.ge",
    "title": "Document b4e1c5dd-f43f-4042-a2a3-09982c9ca4f1"
  }
}