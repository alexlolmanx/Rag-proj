{
  "id": "d3f63c65-b119-4fca-8b11-e0549b10eb03",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21127/2/2023\n07 თებერვალი 2024\nდოკუმენტის #:\n21127/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n06 თებერვალი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№21127/2/2023\n06 თებერვალი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „-------“ (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 13.12.2023 წელს განიხილა და მიიღო გადაწყვეტილება შპს ------- 21.10.2023 წელს რეგისტრირებულ საჩივარზე (რეგისტრაციის №21127/2/2023)\n\n\nდავის საგანი: \nსალაროს თანხის ნაშთის კომპანიის დირექტორზე გაცემულ ხელფასად ჩათვლა.\n\n\nგასაჩივრებული გადაწყვეტილება:\n1. აუდიტის დეპარტამენტის 4.07.2023 წლის №149-8 საგადასახადო მოთხოვნა;\n2. შემოსავლების სამსახურის 26.09.2023 წლის №23604 ბრძანება.\n\n\nდარიცხული თანხა: 191 110,54 ლარი.\nმათ შორის:\nსაშემოსავლო გადასახადი - 124 284 \nჯარიმა - 62 142 \nსაურავი - 4 684,54\n\n\nფაქტების აღწერა/დარიცხვის საფუძვლები\nაუდიტის დეპარტამენტის 14.06.2023 წლის კამერალური საგადასახადო შემოწმების აქტით შემოწმებულია 1.01.2021 წლიდან 1.03.2023 წლამდე პერიოდი.\nშემოწმების აქტის მიხედვით, შესამოწმებელ პერიოდში გადასახადის გადამხდელის საქმიანობას წარმოადგენს ნავთობით საბითუმო ვაჭრობა. გადამხდელს უფიქსირდება საწვავის (ბენზინი და დიზელი) იმპორტი და ადგილობრივი რეალიზაცია, ასევე საბაჟო საწყობიდან რეალიზაციები. საწარმოს შესამოწმებელი პერიოდის ბოლოს უფიქსირდება სალაროს ნაშთი 497 137 ლარის ოდენობით. შემოწმებით, აღნიშნული თანხა ჩაითვალა საწარმოს პასუხისმგებელ პირზე (დირექტორზე -------) გაცემულ ხელფასად.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან. გადამხდელს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 4.07.2023 წლის №149-8 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 26.09.2023 წლის №23604 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 73-ე მუხლის მე-4 ნაწილზე და მე-9 ნაწილის „ბ“ ქვეპუნქტზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე, მე-2 ნაწილის „ა“ ქვეპუნქტზე, და მე-3 ნაწილის „ა“ ქვეპუნქტზე და აღნიშნავს, რომ აუდიტის დეპარტამენტის 30.03.2023 წლის №6514 ბრძანების მიხედვით, საგადასახადო შემოწმება მოიცავდა 1.01.2021 წლიდან 1.03.2023 წლამდე საანგარიშო პერიოდებს, შესაბამისად, 2023 წლის მარტის თვე არ წარმოადგენს შესამოწმებელ პერიოდს. ამასთან, შემოსავლების სამსახურის გადასახადების ადმინისტრირების საინფორმაციო სისტემის მონაცემებზე დაყრდნობით დგინდება, რომ საგადასახადო შემოწმების დანიშვნის შესახებ 30.03.2023 წლის №6514 ბრძანებას მომჩივანი გაეცნო ელექტრონულად 18.04.2023 წელს და 25.04.2023 წელს წარადგინა 2023 წლის მარტის თვის დაზუსტებული დეკლარაცია, რომლითაც დაბეგრა დივიდენდი 533 684 ლარის ოდენობით.\nშემოსავლების სამსახური აღნიშნავს, რომ საგადასახადო დავის წარმოების პროცესში მომჩივნის მხრიდან არ იქნა წარმოდგენილი იმგვარი არგუმენტაცია/მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს და გახდებოდა შემოწმებით განსაზღვრული საგადასახადო ვალდებულებების კორექტირების საფუძველი.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა პირველ სადავო საკითხთან დაკავშირებით მიიჩნია, რომ შემოწმების მიერ საგადასახადო ვალდებულებები განსაზღვრულია კანონმდებლობის მოთხოვნათა დაცვით, ხოლო წარმოდგენილი საჩივარი ამ ნაწილში დაუსაბუთებელია და არ უნდა დაკმაყოფილდეს. \nშემოსავლების სამსახური მიუთითებს საქართველოს საგადასახადო კოდექსის 43-ე მუხლის პირველი ნაწილის „ა“ ქვეპუნქტზე და მე-4 ნაწილზე, 269-ე მუხლის პირველ და მე-7 ნაწილებზე, 270-ე მუხლის პირველ და მე-2 ნაწილებზე, 272-ე მუხლის პირველ ნაწილზე, 275-ე მუხლის მე-2 ნაწილზე და განმარტავს, რომ გადასახადის გადამხდელის კეთილსინდისიერება უკავშირდება მის მიერ დაშვებულ შეცდომას, გადამხდელი კეთილსინდისიერია იმ შემთხვევაში, თუ სამართალდარღვევა გამოწვეულია მის მიერ დაშვებული შეცდომით (არცოდნით). კეთილსინდისიერება გულისხმობს პირის სუბიექტურ დამოკიდებულებას მის მიერ ჩადენილი ქმედებისადმი. პირი მოქმედებს საპატიებელი შეცდომის პირობებში, ანუ მან არ იცოდა და არც შეიძლებოდა სცოდნოდა, რომ ჩადიოდა აკრძალულ ქმედებას (სამართალდარღვევას). საგადასახადო კოდექსის 269-ე მუხლის მე-7 ნაწილის მიზანია საგადასახადო პასუხისმგებლობისგან გაათავისუფლოს პირი, რომელიც სამართლებრივი შეცდომის არეალში მოქმედებდა, რადგან სამართლებრივი შეცდომის დროს პირი არასწორად აფასებს ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს.\nშემოსავლების სამსახური მიუთითებს შემოწმებით დადგენილ ფაქტობრივ გარემოებაზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები. ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დაკისრებული სანქციის მიმართ შემოსავლების სამსახურს მიზანშეწონილად არ მიაჩნია საქართველოს საგადასახადო კოდექსის 269-ე მუხლის მე-7 ნაწილის გამოყენება.\n\n\nმომჩივნის არგუმენტაცია \nგადასახადის გადამხდელის პოზიციაში მითითებულია, რომ „აღნიშნულ საკითხთან დაკავშირებით გადამხდელს წერილობითი პოზიცია არ წარმოუდგენია“. შემმოწმებელთან იყო საუბარი ზეპირსიტყვიერად ამ თემასთან დაკავშირებით, მაგრამ წერილობითი პოზიციის წარმოდგენის საჭიროება არ იყო მოთხოვნილი.\nეკონომიკური საქმიანობის სპეციფიკიდან გამომდინარე, გადასახადის გადამხდელს უფიქსირდება სალაროში ნაშთი, აღრიცხვა ნაწარმოებია საბუღალტრო პროგრამა ORIS-ში და შემმოწმებლისთვის მიწოდებულია ინფორმაცია 31.03.2023 წლის მდგომარეობით, საიდანაც ჩანს, რომ 31.03.2023 წელს კომპანიის სალაროდან გაცემულია დივიდენდი 507 000 ლარის ოდენობით. განაცემი დაბეგრილია მარტის თვის დეკლარაციით. გაუგებარია შესამოწმებელი პერიოდის შემდგომ გადამხდელის მეირ განხორციელებული ქმედებებისა და ოპერაციების შემოწმების პერიოდში მოქცევა და უტყუარ მტკიცებულებად მიჩნევა, მაშინ როდესაც ამის შესახებ აუდიტის დეპარტამენტის მხრიდან კანონით გათვალისწინებული არანაირი ქმედება და მოკვლევა არ ჩატარებულა. შესამოწმებელ პერიოდს წარმოადგენს 1.01.2020-1.03.2023 წწ საანგარიშო პერიოდები. აღნიშნულ პერიოდში აუდიტის დეპარტამენტის მიერ ფაქტიურად სალაროს ნაშთის ცვლილება არ მომხდარა, თუ არ ჩავთვლით შესამოწმებელი პერიოდის შემდგომ დეკლარირებულ მონაცემს, რომელიც აუდიტის მიერ „ბრმად“ იქნა მიჩნეულ უტყუარ ინფორმაციად, შეინიღბა არაპირდაპირი მეთოდის გამოყენებით და მიჩნეულ იქნა ხელფასის გაცემად შესამოწმებელი პერიოდის ფარგლებში, რაც სრულიად ცდება საგადასახადო შემოწმების ჩარჩოებს.\nსაშემოსავლო გადასახადის ნაწილში შემმოწმებლები მიუთითებენ, რომ შემოწმებით გადასახადის გადამხდელის საგადასახადო ვალდებულებები განისაზღვრა იმ მოტივით, რომ სალაროში ფიქსირდებოდა ნაშთი. შემოსავალი საგადასახადო კოდექსის 101-ე მუხლის შესაბამისად დაკვალიფიცირდა დაქირავებული პირის მიერ ხელფასის სახით მიღებულ შემოსავლად და დაიბეგრა გადახდის წყაროსთან საგადასახადო კოდექსის 154-ე მუხლის მიხედვით, რაზეც გაანგარიშდა საშემოსავლო გადასახადი და ძირითად გადასახადთან ერთად დარიცხულია სანქცია საგადასახადო კოდექსის 275-ე მუხლის მიხედვით, 50%-ის ოდენობით. კატეგორიულად მიუღებელია აღნიშნული პოზიცია, პირველ რიგში იმის გამო, რომ არ ჩატარებულა სალაროს ინვენტარიზაცია. სალაროს ნაშთი დაბეგრილია მარტის თვის დეკლარაციით (მარტის ბოლოს სალაროს ნაშთი შეადგენს 268,88 ლარს) და მეორე ასევე უმნიშვნელოვანესი საკითხი არის ის, რომ ზემოაღნიშნული თანხა არც ერთ შემთხვევაში არ უნდა განხილულიყო ხელფასად, უარეს შემთხვევაში შესაძლებელია განხილულიყო დამფუძნებელზე გაცემულ სესხად, ან ყველაზე ბოლო შემთხვევაში დამფუძნებლის მიერ გატანილ დივიდენდად. აღნიშნული კორექტირება გამოიწვევს როგორც გადასახადის, ასევე ჯარიმის ცვლილებას.\nასევე, აღნიშნული საკითხი შესწავლილი უნდა იქნეს №22708 ბრძანების შესაბამისად, რადგან დეკლარაციითაც მტკიცდება, რომ შემდგომი 3 საანგარიშო პერიოდის განმავლობაში სალაროს ნაშთი შემცირებულია და მოქცეულია გონივრული ნაშთის ჩარჩოში. ასევე, მნიშვნელოვანია ის ფაქტი, რომ 2023 წლის მარტის თვის დეკლარაციის შესწავლის საშუალება ჰქონდა აუდიტის დეპარტამენტს, რადგან საგადასახადო შემოწმების აქტი გამოცემულია 14.06.2023 წელს.\nკომპანიის შემოწმების შედეგად არ გამოვლენილა სხვა არც ერთი დარღვევა. საგადასახადო კოდექსის 269-ე მუხლის პირველი ნაწილის მიხედვით, საგადასახადო სამართალდარღვევად ითვლება პირის მართლსაწინააღმდეგო ქმედება (მოქმედება ან უმოქმედობა), რომლისთვისაც ამ კოდექსით გათვალისწინებულია პასუხისმგებლობა. საგადასახადო სამართალდარღვევისათვის პირს პასუხისმგებლობა შეიძლება დაეკისროს მხოლოდ ამ კოდექსით დადგენილი საფუძვლითა და წესით. მითითებულის გათვალისწინებით, დავის განმხილველ ორგანოს ყურადღება გვინდა მივაქციოთ, იმ გარემოებაზე, რომ ქმედების სამართალდარღვევად მიჩნევისათვის იგი უნდა იყოს მართლსაწინააღმდეგო და მისი ჩადენა უნდა მოხდეს ბრალეულად. გარდა ამისა, მნიშვნელოვანია მიზეზობრივი კავშირის არსებობა ქმედებასა და დამდგარ შედეგს შორის.\nაპრობირებული მეთოდია ასევე, როდესაც აუდიტის დეპარტამენტის მიერ მოთხოვნილია მიმდინარე კონტროლის ღონისძიების, კერძოდ სალაროს ინვენტარიზაციის ჩატარების მოთხოვნა, როდესაც არსებობს იმის რისკი, რომ გადამხდელის მიერ წარმოდგენილი ნაშთის მოცულობა არარეალურია, ასეთ დროს დანიშნული სალაროს ინვენტარიზაციის ბრძანება ცდება აუდიტით განსაზღვრულ შესამოწმებელ პერიოდს. ასეთ დროს შემოწმების ვადა იზრდება და მოიცავს ინვენტარიზაციის ჩატარების პერიოდს, შესაბამისად ინვენტარიზაციის შედეგად დადგენილ ნაშთსა და ბუღალტრულ ნაშთს შორის სხვაობა განიხილება ან ხელფასად ან სესხად გადამხდელთან შეთანხმებით შესამოწმებელ პერიოდშივე.\nიმ შემთხვევაში თუ აუდიტის დეპარტამენტი მოკლებულია შესაძლებლობას რეაგირება მოახდინოს 2023 წლის მარტის თვეზე, შესამოწმებელი პერიოდი უნდა გაიზარდოს და მოიცვას 2023 წლის მარტის თვეც.\nაღნიშნულის გათვალისწინებით, საგადასახადო კოდექსის 269-ე მუხლის მე-7 ნაწილის გათვალისწინებით, მათ შორის საგადასახადო კოდექსის 291-ე მუხლით დარიცხულ ჯარიმებთან დაკავშირებით, საგადასახადო ორგანოსათვის კანონით მინიჭებული დისკრეციის ფარგლებში, გადასახადის გადამხდელი უნდა გათავისუფლდეს სადავო საგადასახადო მოთხოვნით დარიცხული სანქციისაგან (ჯარიმა-საურავი).\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის პირველი და მე-3 ნაწილების თანახმად: \n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა. \n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-9 ნაწილის „ა“ და „ბ“ ქვეპუნქტების თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს: \nა) მხედველობაში არ მიიღოს სამეურნეო ოპერაციები, რომლებსაც არა აქვს არსებითი ეკონომიკური გავლენა; \nბ) სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. \nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nშემოწმების შედეგად დადგენილია, რომ გადამხდელს უფიქსირდება საწვავის (ბენზინი და დიზელი) იმპორტი და ადგილობრივი რეალიზაცია, ასევე საბაჟო საწყობიდან რეალიზაციები. საწარმოს შესამოწმებელი პერიოდის ბოლოს უფიქსირდება სალაროს ნაშთი 497 137 ლარის ოდენობით.\nაუდიტის დეპარტამენტის წარმომადგენლის განმარტებით, გაცემული დივიდენდი მომჩივნის მიერ დეკლარირებულია შესამოწმებელი პერიოდის შემდეგ, რის გამოც აღნიშნულის გათვალისწინება არ მოხდა. სალაროს ინვენტარიზაცია არ ჩატარებულა, ფულის ნაშთთან დაკავშირებით წარმოდგენილი მომჩივნის წერილობითი განმარტება. ფულის ნაშთი მომჩივნის მიერ დივიდენდიად დეკლარირებულია შემოწმების დაწყების შემდეგ, რაც მიუთითებს ნაშთის არარსებობაზე.\nსაბჭო ყურადღებას ამახვილებს საქმის გარემოებებზე, მხარეთა არგუმენტაციაზე და მიიჩნევს, რომ ვინაიდან შესამოწმებელი პერიოდის განმავლობაში ფულის მოძრაობის ანალიზით არ დასტურდება სალაროს ნაშთის ოდენობით თანხის კომპანიაში არსებობა, შემოწმებით აღნიშნულის გაცემულ ხელფასად განხილვა მართლზომიერია, მომჩივნის საგადასახადო ვალდებულებები განსაზღვრულია კანონმდებლობის შესაბამისად და არ არსებობს დარიცხული თანხის კორექტირების საფუძველი.\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nვინაიდან განსახილველ შემთხვევაში არ დასტურდება, რომ გადასახადის გადამხდელის მიერ საგადასახადო ვალდებულებების არასრულად დეკლარირება გამოწვეულია მისი შეცდომით/არცოდნით, საბჭოს მიაჩნია, რომ არ არსებობს სანქციებისგან საგადასახადო კოდექსის 269-ე მუხლის მე-7 ნაწილის საფუძველზე მომჩივნის გათავისუფლების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nშემოსავლების/ხარჯების განსაზღვრა არაპირდაპირი მეთოდით\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n23\n\nდოკუმენტის დათვალიერება\n\ninfohub@rs.ge",
    "title": "Document d3f63c65-b119-4fca-8b11-e0549b10eb03"
  }
}