{
  "id": "6c07d8e9-3500-4d27-b310-ab3a733baa9a",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19923/2/2023\n04 აგვისტო 2023\nდოკუმენტის #:\n19923/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n27 ივლისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, საქონლის იმპორტის დღგ-ისგან გათავისუფლება, ზოგადი დებულებები, დღგ-ის ჩათვლის უფლება, დღგ-ის ჩათვლით სარგებლობის წესი\nჩამოტვირთვა\nგაზიარება\n№19923/2/2023\n27.07.2023\n\n\n\n\n\n\nგ ა დ ა წ ყ ვ ე ტ ი ლ ე ბ ა №19923/2/2023 \n\n\n\n\n\n\nმომჩივანი: შპს ----------ის (ს/ნ -----------) \nყოფილი დირექტორი ----- --------ი (ს/ნ ---------------) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის 22.06.2023 წელს განიხილა და მიიღო გადაწყვეტილება შპს ----------ის (ს/ნ -----------) ყოფილი დირექტორი ----- --------ის 15.03.2023 წელს რეგისტრირებულ საჩივარზე (რეგისტრაციის №19923/2/2023). \n\n\nდავის საგანი: \n1. საგადასახადო შემოწმების შედეგები:\nა. ხე-ტყის მასალის დახერხვის და ტრანსპორტირების ხარჯის ოდენობა;\nბ. დღგ-ის ჩასათვლელი თანხის განსაზღვრა;\nგ. დებიტორული დავალიანების ოდენობა.\n\n\nგასაჩივრებული გადაწყვეტილება:\n1. აუდიტის დეპარტამენტის 23.12.2021 წლის №074-42 საგადასახადო მოთხოვნა;\n2. შემოსავლების სამსახურის 9.01.2023 წლის №30 ბრძანება.\n\n\nდარიცხული თანხა: 880 520 ლარი. \nმათ შორის:\nგადასახადი - 555 136\nდღგ - 234 278\nსაშემოსავლო გადასახადი - 320 858\nჯარიმა - 281 955\nსაურავი - 43 429 \n\n\nფაქტების აღწერა/დარიცხვის საფუძვლები\nაუდიტის დეპარტამენტის 6.07.2021 წლის №21967, 29.07.2021 წლის №25059 და 5.11.2021 წლის №34825 ბრძანებების საფუძველზე ჩატარდა შპს ----------ის (ს/ნ -----------)  საქმიანობის კამერალური საგადასახადო შემოწმება. შესამოწმებელ პერიოდად განისაზღვრა 25.11.2020-1.08.2021 წლების საანგარიშო პერიოდები. საგადასახადო შემოწმების შედეგებზე 13.12.2021 წელს შედგა საგადასახადო შემოწმების აქტი.\n- შპს ----------ს “ შესამოწმებელ პერიოდში უფიქსირდებოდა ხე-ტყის მასალისა და წყლის გამაცხელებლების შეძენა. იმპორტის რეჟიმით შემოტანილი ჰქონდა დახერხილი წიწვოვანი ხე-ტყის მასალა და აკრილის ლაქი. აღნიშნული სასაქონლო-მატერიალური ფასეულობების ნაწილი საწარმოს დოკუმენტურად ჰქონდა რეალიზებული შესამოწმებელ პერიოდში. შემოწმების პროცესში გადამხდელმა არ წარადგინა ბუღალტრულ აღრიცხვასთან დაკავშირებული, ინფორმაცია/დოკუმენტაცია, შესაბამისად, უცნობი იყო პერიოდის ბოლოს სმფ-ების საბოლოო ნაშთი. გადამხდელს არ გააჩნდა საწყობი. აღნიშნულიდან გამომდინარე, შემოწმებით ჩაითვალა, რომ საწარმოს სმფ-ები არ გააჩნდა. შედეგად, შეძენილ და დოკუმენტურად რეალიზებულ სმფ-ებს შორის სხვაობა შესაბამისი ფასნამატის გათვალისწინებით დაექვემდებარა შესამოწმებელი პერიოდის ბოლოს დღგ-ით დასაბეგრ ბრუნვაში ასახვას. გადამხდელს გაეზარდა დღგ-ით დასაბეგრი ბრუნვა, დაერიცხა დღგ და დაეკისრა შესაბამისი ჯარიმა საგადასახადო კოდექსის 275-ე მუხლით.\n- საზოგადოებას შემოწმების პროცესში არ აქვს წარდგენილი ბუღალტრულ აღრიცხვასთან დაკავშირებული ინფორმაცია/დოკუმენტაცია. დირექტორის ზეპირსიტყვიერი ახსნა-განმარტებით, შესამოწმებელი პერიოდის ბოლოს 01.08.2021 წლის მდგომარეობით საზოგადოებას დებიტორული და კრედიტორული დავალიანება არ გააჩნდა. ფულადი სახსრების ნაშთი სალაროში შეადგენდა ნულს. შესაბამის საანგარიშო პერიოდებში საწარმოს რეალიზებული საქონლის მიხედვით საკომპენსაციო თანხა სრულად აქვს მიღებული. აღნიშნული რეალიზაციის შედეგად მიღებული თანხა დოკუმენტურად დადასტურებული ხარჯების გამოკლებით განხილულ იქნა დირექტორზე გაცემულ ხელფასად. შედეგად გადასახადის გადამხდელს დაერიცხა საშემოსავლო გადასახადი და ჯარიმა საგადასახადო კოდექსის 275-ე მუხლის შესაბამისად.\n- კომპანიას შესამოწმებელ პერიოდში საგადასახადო ორგანოში წარდგენილი დღგ-ის დეკლარაციების მიხედვით, ჩასათვლელი დღგ-ის თანხა დაფიქსირებული აქვს სულ 98 663 ლარი. გადასახადის გადამხდელს 2021 წლის აპრილის, მაისის და ივნისის საანგარიშო პერიოდებში მიღებული აქვს საგადასახადო ანგარიშ-ფაქტურები (შეძენილი აქვს ხე-ტყის მასალა), ასევე უფიქსირდება საბაჟოზე იმპორტის რეჟიმით ხე-ტყის მასალის შემოტანა. აღნიშნულ ოპერაციებზე კომპანიას არ აქვს მიღებული დღგ-ის ჩათვლა. სსკ-ის 174-ე მუხლის შესაბამისად კომპანიას დაუკორექტირდა (გაეზარდა) ჩასათვლელი დღგ-ის თანხები 15 418 ლარით.\n- მომჩივანი გადასახადის გადამხდელად რეგისტრირებულია 25.11.2020 წელს. ამავე თარიღში დარეგისტრირდა დღგ-ის გადამხდელად. კომპანიას შემცირებული აქვს 2021 წლის მაისის და 2021 წლის ივნისის თვის საანგარიშო პერიოდების დღგ-ით დასაბეგრი ბრუნვები. კერძოდ დეკლარაციებში არ აქვს ასახული გამოწერილი ზედნადებებითა და ანგარიშ-ფაქტურებით დაფიქსირებული ბრუნვა. შემოწმებით, დაკორექტირდა (გაიზარდა) 2021 წლის მაისისა და ივნისის თვის საანგარიშო პერიოდების დღგ-ით დასაბეგრი ბრუნვები. შედეგად, გადასახადის გადამხდელს დაერიცხა დღგ და დაეკისრა ჯარიმა სსკ-ის 275-ე მუხლის შესაბამისად.\nაქტის საფუძველზე გამოიცა 22.12.2021 წლის №39766 ბრძანება და 23.12.2021 წლის №074-42 საგადასახადო მოთხოვნა, რომლის საფუძველზე გადასახადის გადამხდელს დამატებით გადასახდელად განესაზღვრა სულ 880 520 ლარი, მათ შორის გადასახადი 555 136 ლარი, ჯარიმა 281 955 ლარი და საურავი 43 429 ლარი.\nსადავო დოკუმენტები გასაჩივრდა შემოსავლების სამსახურში, რომლის 9.01.2023 წლის №30 ბრძანებით საჩივარი ნაწილობრივ დაკმაყოფილდა:\n- პირველ სადავო საკითხთან დაკავშირებით, დაევალა აუდიტის დეპარტამენტს ხე-ტყის მასალის დახერხვასთან დაკავშირებული ხარჯის ოდენობა განესაზღვრა საგადასახადო კოდექსის 73-ე მუხლის მე5 ნაწილის მიხედვით და აღნიშნულის გათვალისწინებით, საწარმოს დირექტორზე ხელფასად განხილვის საფუძვლით განსაზღვრული საგადასახადო ვალდებულებები დაუქვემდებარა კორექტირებას (შემცირებას);\n- მეორე სადავო საკითხთან დაკავშირებით, დღგ-ის ჩასათვლელი თანხის დაზუსტების მიზნით, დაევალა აუდიტის დეპარტამენტს გადასახადის გადამხდელის არგუმენტაციის გათვალისწინებით, შეესწავლა სადავო საკითხი და დღგ-ის ჩათვლის მიღებასთან დაკავშირებით კანონმდებლობით დადგენილი შეზღუდვების გათვალისწინებით, სათანადო საფუძვლების არსებობის შემთხვევაში, განეხორციელებინა საგადასახადო ვალდებულებების კორექტირება (შემცირება);\n- დანარჩენ ნაწილში საჩივარი არ დაკმაყოფილდა.\nშემოსავლების სამსახურის 9.01.2023 წლის №30 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საგადასახადო კოდექსის 302-ე მუხლის მე-6 ნაწილით, 136-ე მუხლის მე-3 ნაწილით, 73-ე მუხლის მე-5 ნაწილის „ა“ ქვეპუნქტით, 72-ე მუხლის პირველი ნაწილით, 105-ე მუხლის მე-2 ნაწილით, 43-ე მუხლის მე-4 ნაწილით და აუდიტის დეპარტამენტს დაევალა ხე-ტყის მასალის დახერხვასთან დაკავშირებული ხარჯის ოდენობა განესაზღვრა საგადასახადო კოდექსის 73-ე მუხლის მე-5 ნაწილის მიხედვით და აღნიშნულის გათვალისწინებით, საწარმოს დირექტორზე ხელფასად განხილვის საფუძვლით განსაზღვრული საგადასახადო ვალდებულებები დაუქვემდებაროს კორექტირებას (შემცირებას). \nშემოსავლების სამსახურმა იხელმძღვანელა საგადასახადო კოდექსის მე-2 მუხლის მე-2 ნაწილით, 173-ე მუხლის პირველი ნაწილით და მე-2 ნაწილის „ა“ ქვეპუნქტით, 174-ე მუხლის პირველი, მე-2 და მე-3 ნაწილებით, 175-ე მუხლის პირველი ნაწილის „ა“ ქვეპუნქტით, 176-ე მუხლის პირველი ნაწილის „ა“ ქვეპუნქტით და მე-2 ნაწილით და განმარტავს, რომ დღგ-ის ჩასათვლელი თანხის დაზუსტების მიზნით, დაევალა აუდიტის დეპარტამენტს გადასახადის გადამხდელის არგუმენტაციის გათვალისწინებით შეესწავლა სადავო საკითხი და დღგ-ის ჩათვლის მიღებასთან დაკავშირებით კანონმდებლობით დადგენილი შეზღუდვების გათვალისწინებით, სათანადო საფუძვლების არსებობის შემთხვევაში, განეხორციელებინა საგადასახადო ვალდებულებების კორექტირება (შემცირება).\n\n\nმომჩივნის არგუმენტაცია \nგადაანგარიშების შედეგად გამოსაქვით ხარჯებში გათვალისწინებულ იქნა მხოლოდ მრგვალი მორის დახერხვის საფასური და ჩასათვლელი დღგ. გამოქვითვას ასევე ექვემდებარება ტრანსპორტირების ხარჯები, მიმდინარეობს ბუღალტერიის აღდგენა შესამოწმებელ პერიოდში დებიტორების დადგენის მიზნით, რაც შეამცირებს მოგების გადასახადით დასაბეგრ ბრუნვას. ითხოვს ხელახლა ჩატარდეს სრული კამერალური შემოწმება, საგადასახადო ვალდებულების სწორად განსაზღვრის მიზნით.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 105-ე მუხლის პირველი და მე-2 ნაწილების მიხედვით:\n1. ერთობლივი შემოსავლიდან გამოიქვითება ყველა ხარჯი, რომელიც დაკავშირებულია მის მიღებასთან, გარდა იმ ხარჯებისა, რომლებიც ამ კოდექსის თანახმად გამოქვითვას არ ექვემდებარება.\n2. თუ ამ კოდექსით სხვა რამ არ არის გათვალისწინებული, ყველა ხარჯი დოკუმენტურად უნდა იყოს დადასტურებული.\nსაგადასახადო კოდექსი 43-ე მუხლის მე-4 ნაწილის შესაბამისად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე), თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის მე-2 მუხლის მე-2 ნაწილის თანახმად გადასახადებით დაბეგვრისათვის გამოიყენება საგადასახადო ვალდებულების წარმოშობის დღისათვის მოქმედი საქართველოს საგადასახადო კანონმდებლობა.\nსაგადასახადო კოდექსის 173-ე მუხლის პირველი და მე-2 ნაწილების თანახმად:\n1. დღგ-ის ჩათვლა არის დღგ-ის გადამხდელად რეგისტრირებული პირის უფლება, შეიმციროს გადასახდელი დღგ-ის თანხა მიღებული ჩათვლის დოკუმენტების საფუძველზე, გარდა ამ კარით გათვალისწინებული შემთხვევებისა.\n2. ჩათვლის დოკუმენტი საგადასახადო ანგარიშ-ფაქტურა.\nსაგადასახადო კოდექსის კოდექსის 174-ე მუხლის პირველი ნაწილით და მე-2 ნაწილის „ა.ა“ ქვეპუნქტის მიხედვით:\n1. დღგ-ის ჩასათვლელი თანხა არის დღგ-ის თანხა, რომელიც გადახდილია ან გადასახდელია ჩათვლის დოკუმენტების მიხედვით, მათ შორის, დღგ-ის რეგისტრაციის ძალაში შესვლის მომენტისათვის არსებულ სასაქონლო-მატერიალური ფასეულობის ნაშთზე.\n2. დღგ-ის ჩათვლა ხორციელდება მხოლოდ იმ შემთხვევაში, თუ საქონელი ან/და მომსახურება გამოიყენება ან გამოყენებული იქნება დასაბეგრ ოპერაციებში, გარდა ჩათვლის უფლების გარეშე გათავისუფლებული დასაბეგრი ოპერაციებისა.\nსაგადასახადო კოდექსის 175-ე მუხლის პირველი ნაწილის „ა“ ქვეპუნქტის თანახმად, თუ საქონელი/მომსახურება გამიზნულია ან გამოიყენება დღგ-ით დასაბეგრი ოპერაციის განხორციელებისთვის, დასაბეგრ პირს უფლება აქვს ჩაითვალოს საქართველოს ტერიტორიაზე სხვა დასაბეგრი პირისგან ამ საქონლის/მომსახურების შეძენისთვის გადახდილი/გადასახდელი დღგ.\nსაგადასახადო კოდექსის 176-ე მუხლის პირველი ნაწილის „ა“ ქვეპუნქტის მიხედვით, დღგ-ის ჩათვლის მიღების საფუძველია ამ კოდექსის 175-ე მუხლის პირველი ნაწილის „ა“ და „ბ“ ქვეპუნქტებითა და მე-2 ნაწილით გათვალისწინებულ შემთხვევებში საქონლის/მომსახურების შეძენასთან დაკავშირებით ამ კოდექსით დადგენილი წესით გამოწერილი საგადასახადო ანგარიშ-ფაქტურა.\nსაგადასახადო კოდექსის 101-ე მუხლის პირველი ნაწილის თანახმად ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, კერძოდ პირი, რომელიც დაქირავებულს უხდის ხელფასს.\nდადგენილია, რომ შპს ----------ი  არ აწარმოებდა ბუღალტერიას, არ ჰქონდა სმფ-ების ნაშთი, ფულადი სახსრების ნაშთი სალაროში შეადგენდა ნულს, არ გააჩნდა დებიტორული და კრედიტორული დავალიანება, ხოლო რეალიზებული საქონლის მიხედვით საკომპენსაციო თანხა სრულად ჰქონდა მიღებული. ამასთან 2021 წლის მაისის და 2021 წლის ივნისის თვის საანგარიშო პერიოდების დეკლარაციებში არ აქვს ასახული გამოწერილი ზედნადებებითა და ანგარიშ-ფაქტურებით დაფიქსირებული ბრუნვა.\nაღნიშნულიდან გამომდინარე, შეძენილ და დოკუმენტურად რეალიზებულ სმფ-ებს შორის სხვაობის შესაბამისი ფასნამატით, შესამოწმებელი პერიოდის ბოლოს, დღგ-ით დასაბეგრ ბრუნვაში ასახვა მართებულია. ასევე მართებულია რეალიზაციის შედეგად მიღებული თანხა დოკუმენტურად დადასტურებული ხარჯების გამოკლებით დირექტორზე გაცემულ ხელფასად მიჩნევა და გადახდის წყაროსთან დაბეგვრა.\nრაც შეეხება ხე-ტყის მასალის დახერხვაზე გაწეული ხარჯს და დღგ-ის ჩასათვლელი თანხის ოდენობას, საბჭოს მიაჩნია, რომ აღნიშნულ საკითხებზე შემოსავლების სამსახურის გასაჩივრებული ბრძანების შინაარსის გათვალისწინებით არ არსებობს განსხვავებული გადაწყვეტილების მიღების საფუძველი.\nზემოაღნიშნულიდან გამომდინარე, შემოსავლების სამსახურის 9.01.2023 წლის №30 ბრძანება მართლზომიერია და არ არსებობს მომჩივნის არგუმენტების გათვალისწინების და საჩივრის დაკმაყოფილების საფუძვლები.\n\n\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდაბეგვრას დაქვემდებარებული განაცემი\nდასაბეგრი იმპორტი\nსაგადასახადო ვალდებულება და მისი შესრულების ძირითადი პრინციპები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n7\n\nდოკუმენტის დათვალიერება\n\ninfohub@rs.ge",
    "title": "Document 6c07d8e9-3500-4d27-b310-ab3a733baa9a"
  }
}