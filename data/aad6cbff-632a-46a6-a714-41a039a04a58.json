{
  "id": "aad6cbff-632a-46a6-a714-41a039a04a58",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20908/2/2023\n06 თებერვალი 2024\nდოკუმენტის #:\n20908/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n24 იანვარი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაქონლის უკანონო გადატანა ან გადმოტანა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№20908/2/2023\n24 იანვარი 2024\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ---------------- (პას/ნ №-----------) \nმოპასუხე: საბაჟო დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 30.11.2023 წელს განიხილა და მიიღო გადაწყვეტილება  ---------------ის (პას/ნ №-----------) 22.09.2023 წელს რეგისტრირებულ საჩივარზე (რეგისტრაციის №20908/2/2023). \n\n\nდავის საგანი: \nფიზიკური პირის მიერ 3 000 ლარამდე ღირებულების საქონლის (ელ. სიგარეტი) საქართველოში შემოტანა საბაჟო კონტროლის გვერდის ავლით.\n\n\nგასაჩივრებული გადაწყვეტილება: \n1. საბაჟო დეპარტამენტის 14.08.2023 წლის №EL220002 საბაჟო სამართალდარღვევის ოქმი;\n2. შემოსავლების სამსახურის 5.09.2023 წლის №21709 ბრძანება.\n\n\nდარიცხული თანხა: \nჯარიმა - 1 000 ლარი.\n\n\nფაქტების აღწერა/დარიცხვის საფუძვლები\n14.08.2023 წელს თბილისის საერთაშორისო აეროპორტში რეისით „აბუდაბი-თბილისი“ (----) ჩამოფრინდა მომჩივანი  ---------------- (პას/ნ №-----------). საპასპორტო კონტროლის გავლის შემდეგ აღნიშნული პირი საბაჟო კონტროლის ზონას ტოვებდა „მწვანე დერეფნის“ გავლით, რა დროსაც მოხდა მისი შეჩერება მებაჟე-ოფიცრის მიერ.\nმომჩივნის კუთვნილი ხელბარგის დათვალიერების შედეგადაც მითითებულ პირს ხელბარგში აღმოაჩნდა არადეკლარირებული საქონელი – ერთჯერადი ელექტრო სიგარეტები 104 ცალი. საბაჟო დეპარტამენტის საბაჟო ღირებულებისა და საქონლის კლასიფიკაციის სამმართველოს ექსპერტიზის 14.08.2023 წლის №-----/2023 დასკვნის მიხედვით, არადეკლარირებული საქონლის საბაჟო ღირებულებად განისაზღვრა 545,8 აშშ დოლარი (1 430,6 ლარი). \nსაბაჟო ორგანომ მიიჩნია, რომ ვინაიდან მომჩივნის მხრიდან ადგილი ჰქონდა საქართველოს საბაჟო ტერიტორიაზე 3 000 ლარამდე ღირებულების საქონლის შემოტანას საბაჟო კონტროლისგან მალულად,საბაჟო კოდექსის 168-ე მუხლის მე-3 ნაწილით გათვალისწინებული სამართალდარღვევისათვის, 14.08.2023 წელს შედგა №---- საბაჟო სამართალდარღვევის ოქმი, რომლის საფუძველზეც სანქციის სახით შეეფარდა ფულადი ჯარიმა 1 000 ლარი.\nსაბაჟო კონტროლისგან მალულად გადაადგილებული ელექტრო სიგარეტები არ შეესაბამებოდა საქართველოს მთავრობის 6.03.2020 წლის №150 დადგენილების მე-4 და მე-7 მუხლებით გათვალისწინებულ მოთხოვნებს, კერძოდ, ერთჯერადი ელექტრონული სიგარეტების კატრიჯების/კაფსულების მოცულობა აღემატებოდა 2 მლ-ს და სიგარეტების შეფუთვებში განთავსებული არ იყო საინფორმაციო ფურცელი ქართულ ენაზე. გამომდინარე აქედან, საქართველოს ადმინისტრაციულ სამართალდარღვევათა კოდექსის 1559 მუხლის შესაბამისად, შედგენილ იქნა №---- ადმინისტრაციული სამართალდარღვევის ოქმი და ამავე კოდექსის 208-ე მუხლის საფუძველზე, ადმინისტრაციული სამართალდარღვევის საქმის წარმოების მასალები განსახილველად გაეგზავნა (№21- 04/---- 16.08.2023) თბილისის საქალაქო სასამართლოს. ვინაიდან აღნიშნული მუხლი ადმინისტრაციული სახდელის სახით ჯარიმასთან ერთად ასევე ითვალისწინებს შესაბამისი თამბაქოს ნაწარმის კონფისკაციას, კანონმდებლობით დადგენილი მოთხოვნების დარღვევით შემოტანილი თამბაქოს ნაწარმი განთავსდა თბილისის საერთაშორისო აეროპორტში არსებულ საბაჟო კონტროლის ზონაში თბილისის საქალაქო სასამართლოს მიერ გადაწყვეტილების მიღებამდე.\nსაბაჟო სამართალდარღვევის ოქმი და არადეკლარირებული საქონლის ჩამორთმევა გასაჩივრდა შემოსავლების სამსახურში, რომლის 5.09.2023 წლის №21709 ბრძანებით, არადეკლარირებული საქონლის ჩამორთმევის დაბრუნების ნაწილში საგადასახადო კოდექსის 301-ე მუხლის „ბ“ ქვეპუნქტით დარჩა განუხილველი, ხოლო დანარჩენ ნაწილში საჩივარი არ დაკმაყოფილდა.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 301-ე მუხლის „ბ“ ქვეპუნქტზე და საქართველოს ადმინისტრაციულ სამართალდარღვევათა კოდექსის 1559 და 208-ე მუხლებზე.\nდადგენილია, რომ იმ საფუძვლით, რომ საქართველოს ადმინისტრაციულ სამართალდარღვევათა კოდექსის 1559 მუხლი ადმინისტრაციული სახდელის სახით ჯარიმასთან ერთად ასევე ითვალისწინებს შესაბამისი თამბაქოს ნაწარმის კონფისკაციას, კანონმდებლობით დადგენილი მოთხოვნების დარღვევით შემოტანილი თამბაქოს ნაწარმი განთავსდა თბილისის საერთაშორისო აეროპორტში არსებულ საბაჟო კონტროლის ზონაში, თბილისის საქალაქო სასამართლოს მიერ გადაწყვეტილების მიღებამდე. \nშემოსავლების სამსახურის გადასახადების ადმინისტრირების საინფორმაციო სისტემის მონაცემებით ასევე ირკვევა, რომ თბილისის საქალაქო სასამართლოს მიერ ----------------ს (პას/ნ №-----------) 29.08.2023 წელს დაედო ადმინისტრაციული სახდელი და იგი დაჯარიმდა 5 000 ლარის ოდენობით, შესაბამისი თამბაქოს ნაწარმის კონფისკაციით.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ ვინაიდან საჩივარი არადეკლარირებული საქონლის (ერთჯერადი ელექტრო სიგარეტები 104 ცალი) დაბრუნების მოთხოვნის ნაწილში ეხება ადმინისტრაციულ სამართალდარღვევათა კოდექსის 208-ე მუხლით განსაზღვრულ რაიონული (საქალაქო) სასამართლოს განსჯად ადმინისტრაციულ სამართალდარღვევათა საკითხებს და სცილდება შემოსავლების სამსახურის დავის განმხილველი ორგანოს კომპეტენციის ფარგლებს, სახეზეა საგადასახადო კოდექსის 301-ე მუხლის „ბ“ ქვეპუნქტით გათვალისწინებული საჩივრის ამ ნაწილში განუხილველად დატოვების საფუძველი. \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, საბაჟო კოდექსის მე-6 მუხლის პირველი ნაწილის „ა“ ქვეპუნქტზე, 27-ე მუხლის პირველ ნაწილზე, 73-ე მუხლის პირველი ნაწილის „ა“ ქვეპუნქტზე, „საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების შესახებ“ საქართველოს ფინანსთა მინისტრის 29.08.2019 წლის №257 ბრძანებით დამტკიცებული „საქონლის საბაჟო პროცედურაში ან რეექსპორტში დეკლარირებისა და გაფორმების შესახებ“ ინსტრუქციის (დანართი №8) მე-2 მუხლის მე-15 პუნქტის „ბ“ ქვეპუნქტზე, საბაჟო კოდექსის 163-ე მუხლის პირველ ნაწილზე და 168-ე მუხლის მე-3 ნაწილზე.\nდადგენილია, რომ მომჩივნის მხრიდან ადგილი ჰქონდა 3 000 ლარამდე ღირებულების საქონლის საქართველოს საბაჟო ტერიტორიაზე შემოტანას საბაჟო კონტროლის გვერდის ავლით, რაც წარმოადგენს პირის მართლსაწინააღმდეგო ქმედებას (მოქმედება ან უმოქმედობა), რომლის ჩადენისთვისაც საბაჟო კოდექსით (168-ე მუხლის მე-3 ნაწილი) გათვალისწინებულია პასუხისმგებლობა. ამდენად, მომჩივნისთვის სადავო საბაჟო სამართალდარღვევის ოქმით დაკისრებული ჯარიმა მართლზომიერია.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ სადავო საბაჟო სამართალდარღვევის ოქმი და დაკისრებული პასუხისმგებლობა შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია \n14.08.2023 წელს შედგენილი იქნა №---- საბაჟო სამართალდარღვევის ოქმი, რომლის შესაბამისადაც დაეკისრა ფულადი ჯარიმა 1 000 ლარი. 14.08.2023 წელს შედგენილი იქნა ადმინისტრაციულ სამართალდარღვევათა ოქმი, რომელიც შეეხებოდა საქართველოში შემოტანილ ელექტრო სიგარეტებს პირადი მოხმარებისთვის. \n5.09.2023 წელს №21708 ბრძანებით უარი ეთქვა საჩივრის დაკმაყოფილებაზე, ხოლო საქონლის დაბრუნების მოთხოვნის ნაწილში დარჩა განუხილველი.\nარცერთ სამართალდარღვევის აქტს არ ეთანხმება მიაჩნია უსაფუძვლოდ როგორც საბაჟო სამართალდარღვევის ოქმი, ასევე შემოსავლების სამსახურის 5.09.2023 წლის №21709 ბრძანება.\nარის სტუდენტი, სწავლობს საქართველოში, საზღვარგარეთიდან დაბრუნდა შემდგომი 2023-2024 წწ. სასწავლო პროგრამის დასასრულებლად, ანუ 1 წელი უნდა იყოს საქართველოში, არის ელექტრონული სიგარეტის მომხმარებელი და შემოტანილი საქონელი იყო პირადი მოხმარების, მითუმეტეს ჩინურ წარმოების, რომელიც უხარისხოა.\nსრულად უნდა გაუქმდეს საბაჟო დეპარტამენტის 14.08.2023 წლის №---- საბაჟო სამართალდარღვევის ოქმი და შემოსავლების სამსახურის №5.09.2023 წლის №21709 ბრძანება.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 297-ე მუხლის პირველი ნაწილის თანახმად, საქართველოს ფინანსთა სამინისტროს სისტემაში საგადასახადო დავის განმხილველი ორგანოები არიან შემოსავლების სამსახური და საქართველოს ფინანსთა სამინისტროსთან არსებული დავების განხილვის საბჭო (შემდგომში – დავის განმხილველი ორგანოები).\nსაგადასახადო კოდექსის 299-ე მუხლის პირველი ნაწილის თანახმად, საგადასახადო ორგანოს მიერ პირის მიმართ ამ კოდექსის საფუძველზე მიღებული გადაწყვეტილება შეიძლება გასაჩივრდეს დავის განმხილველ ორგანოში ამ თავით დადგენილი წესით.\nსაგადასახადო კოდექსის 301-ე მუხლის „ბ“ ქვეპუნქტის თანახმად, დავის განმხილველი ორგანო საჩივარს არ განიხილავს, თუ მოთხოვნის საგანი სცილდება დავის განმხილველი ორგანოს განსჯად საკითხებს.\nსაქართველოს ადმინისტრაციულ სამართალდარღვევათა კოდექსის 1559 მუხლის თანახმად, მწარმოებლის მიერ თამბაქოს ნაწარმის საქართველოში სარეალიზაციოდ გატანა/იმპორტიორის მიერ მისი იმპორტი ისეთი შეფუთვით ან/და ეტიკეტით, რომელიც არ შეესაბამება დადგენილ მოთხოვნებს, − გამოიწვევს დაჯარიმებას 5 000 ლარის ოდენობით, შესაბამისი თამბაქოს ნაწარმის კონფისკაციით.\nვინაიდან საბაჟო კონტროლისგან მალულად გადაადგილებული ელექტრო სიგარეტების კონფისკაცია განხორციელდა საქართველოს ადმინისტრაციულ სამართალდარღვევათა კოდექსის მოთხოვნათა საფუძველზე, საბჭო მიიჩნევს, რომ ჩამორთმეული საქონლის დაბრუნების მოთხოვნის საკითხი სცილდება დავის განმხილველი ორგანოს განსჯად საკითხებს.\nსაბაჟო კოდექსის 70-ე მუხლის პირველი ნაწილის თანახმად, საქართველოს საბაჟო ტერიტორიაზე შემოტანილი საქონელი შემოტანისთანავე ექვემდებარება საბაჟო ზედამხედველობას და შეიძლება დაექვემდებაროს საბაჟო კონტროლის პროცედურებს.\nსაბაჟო კოდექსის 73-ე მუხლის პირველი ნაწილის „ა“ ქვეპუნქტის თანახმად, საქართველოს საბაჟო ტერიტორიაზე შემოტანილი საქონელი საბაჟო გამშვებ პუნქტში ან საბაჟო ორგანოს მიერ განსაზღვრულ ან მასთან შეთანხმებულ ნებისმიერ სხვა ადგილზე შემოსვლისთანავე, დაუყოვნებლივ საბაჟო ორგანოს უნდა წარუდგინოს პირმა, რომელმაც საქონელი საქართველოს საბაჟო ტერიტორიაზე შემოიტანა.\nსაბაჟო კოდექსის 27-ე მუხლის პირველი ნაწილის თანახმად, საბაჟო ორგანო უფლებამოსილია განახორციელოს საბაჟო კონტროლი ნებისმიერი ფორმით, მათ შორის: ბ) ჩაატაროს ზეპირი გამოკითხვა, მიიღოს ახსნა-განმარტება, განახორციელოს დაკვირვება (ვიდეო- და აუდიოჩაწერა); გ) დაათვალიეროს საქონელი, სატრანსპორტო საშუალება, შენობა-ნაგებობა და ტერიტორია; ე) დაათვალიეროს ფიზიკური პირი; ი) განახორციელოს საბაჟო კონტროლი საქართველოს ფინანსთა მინისტრის ბრძანებით განსაზღვრული სხვა ფორმით.\n„საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 29.08.2019 წლის №257 ბრძანებით დამტკიცებული „საქონლის საბაჟო პროცედურაში ან რეექსპორტში დეკლარირებისა და გაფორმების შესახებ“ ინსტრუქციის (დანართი №8) მე-2 მუხლის მე-15 პუნქტის „ბ“ ქვეპუნქტის თანახმად, ფიზიკურ პირს დეკლარირების ვალდებულება წარმოეშობა თუ მის მიერ შემოტანილი საქონლის რაოდენობა ან/და ღირებულება აღემატება საქართველოს საგადასახადო კოდექსის 199-ე მუხლის „დ.ა“, „დ.ბ“, „დ.გ“, „დ.გ1“, „დ.ზ“ ქვეპუნქტებით გათვალისწინებულ დაუბეგრავ რაოდენობასა და ღირებულებას, ან თუ საფოსტო გზავნილით შემოტანილი საქონელი იბეგრება/არ არის გათავისუფლებული იმპორტის გადასახდელისაგან, ან/და საქონლის შემოტანა შეზღუდულია ან/და საქონლის შემოტანისათვის საჭიროა ნებართვა ან ლიცენზია.\nსაბაჟო კოდექსის 168-ე მუხლის მე-3 ნაწილის თანახმად, ფიზიკური პირის მიერ 3 000 ლარამდე ღირებულების საქონლის (გარდა ნაღდი ფულისა და ფასიანი ქაღალდისა) საქართველოს საბაჟო ტერიტორიაზე შემოტანა ან საქართველოს საბაჟო ტერიტორიიდან გატანა საბაჟო კონტროლის გვერდის ავლით ან მისგან მალულად – იწვევს დაჯარიმებას 1 000 ლარის ოდენობით ან/და საქონლის ან/და სატრანსპორტო საშუალების უსასყიდლოდ ჩამორთმევას. \nსაქმის მასალებით დგინდება, რომ თბილისის საერთაშორისო აეროპორტში საპასპორტო კონტროლის გავლის შემდეგ მომჩივანი საბაჟო კონტროლის ზონას ტოვებდა „მწვანე დერეფნის“ გავლით. მებაჟე-ოფიცრის მიერ მოხდა მომჩივნის შეჩერება და განხორციელდა მისი კუთვნილი ხელბარგის დათვალიერება, რის შედეგადაც აღმოაჩნდა არადეკლარირებული საქონელი – ერთჯერადი ელექტრო სიგარეტები 104 ცალი. №-----/2023 დასკვნის მიხედვით, არადეკლარირებული საქონლის საბაჟო ღირებულებად განისაზღვრა 545,8 აშშ დოლარი (1 430,6 ლარი).\nსაბჭო მიუთითებს, რომ ვინაიდან მომჩივანი საბაჟო კონტროლის ზონას ტოვებდა „მწვანე დერეფნის“, ხოლო საბაჟო დეპარტამენტის უფლებამოსილი პირების მიერ მომჩივნის კუთვნილი ხელბარგის დათვალიერების დროს აღმოჩენილი იქნა სავალდებულო დეკლარირებას დაქვემდებარებული საქონელი, მომჩივნის მიერ ჩადენილი საბაჟო სამართალდარღვევისთვის სანქცია შეფარდებულია კანონმდებლობის შესაბამისად.\nაღნიშნული გარემოებების გათვალისწინებით, საბჭო მიიჩნევს, რომ არ არსებობს შემოსავლების სამსახურის 5.09.2023 წლის №21709 ბრძანების გაუქმების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nადმინისტრაციული სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n15\n\nდოკუმენტის დათვალიერება\n\ninfohub@rs.ge",
    "title": "Document aad6cbff-632a-46a6-a714-41a039a04a58"
  }
}