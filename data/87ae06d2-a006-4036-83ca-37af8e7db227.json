{
  "id": "87ae06d2-a006-4036-83ca-37af8e7db227",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20864/2/2023\n27 ნოემბერი 2023\nდოკუმენტის #:\n20864/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n22 ნოემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდავის განმხილველი ორგანოს გადაწყვეტილება\nჩამოტვირთვა\nგაზიარება\n№20864/2/2023\n22 ნოემბერი 2023\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „-------“ (ს/ნ -------) \nმოპასუხე: აუდიტის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 17.11.2023 წელს განიხილა და მიიღო გადაწყვეტილება შპს „------“ 19.09.2023 წელს რეგისტრირებულ საჩივარზე (რეგისტრაციის №20864/2/2023). \n\n\nდავის საგანი: \nშემოსავლების სამსახურის 15.04.2022 წლის №9632 ბრძანების აღსრულების შედეგები. \n\n\nგასაჩივრებული გადაწყვეტილება: \n1. აუდიტის დეპარტამენტის 2023 წლის 14 ივნისის №057-6 საგადასახადო მოთხოვნა; \n2. შემოსავლების სამსახურის 2023 წლის 5 სექტემბრის №21717 ბრძანება. \n\n\nდარიცხული თანხა: 80 843 ლარი. \nმათ შორის: \nგადასახადი - 48 793 \nდღგ - 381 \nმოგების გადასახადი - 43 901 \nსაშემოსავლო გადასახადი - 4 511 \nჯარიმა - 24 015 \nსაურავი - 8 035 \n\n\nფაქტების აღწერა \nშემოსავლების სამსახურის აუდიტის დეპარტამენტის 2021 წლის 22 ივლისის №23951 ბრძანების საფუძველზე ჩატარდა კომპანიის საქმიანობის კამერალური საგადასახადო შემოწმება. შემოწმების შედეგები აისახა 2021 წლის 29 დეკემბრის საგადასახადო შემოწმების აქტში, რომლის საფუძველზე გამოიცა აუდიტის დეპარტამენტის 2021 წლის 30 დეკემბრის №42263 ბრძანება და №057-34 საგადასახადო მოთხოვნა\nაღნიშნული საგადასახადო მოთხოვნა 2022 წლის 25 იანვარს გასაჩივრდა შემოსავლების სამსახურში, რომელმაც 15.04.2022 წლის №9632 ბრძანებით ნაწილობრივ დააკმაყოფილა საჩივარი:\n- გადასახადის გადამხდელს მიეცა წინადადება, აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები;\n- დაევალა აუდიტის დეპარტამენტს, შეისწავლოს/გამოიკვლიოს წარდგენილი მტკიცებულებები და სათანადო საფუძვლის არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება); \n- დანარჩენ ნაწილში საჩივარი არ დაკმაყოფილდა\nშემოსავლების სამსახურის 15.04.2022 წლის №9632 ბრძანების აღსრულების შედეგად, გამოიცა აუდიტის დეპარტამენტის 7.06.2023 წლის დასკვნა, 14.06.2023 წლის №13509 ბრძანება და №057-6 საგადასახადო მოთხოვნა, რომელთა შესაბამისად მომჩივანს არ შეუმცირდა დარიცხული თანხა.\nკორექტირებული საგადასახადო მოთხოვნა 2023 წლის 11 ივლისს გასაჩივრდა შემოსავლების სამსახურში, რომელმაც 2023 წლის 5 სექტემბრის №21717 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nშემოსავლების სამსახურის გადაწყვეტილების შინაარსი შემოსავლების სამსახური მიუთითებს საგადასახადო კოდექსის 302-ე, 304-ე მუხლებზე და ყურადღებას ამახვილებს საქმეში არსებულ ფაქტობრივ გარემოებებზე, რომლის თანახმად, აუდიტის დეპარტამენტის მიერ შესწავლილ იქნა გადამხდელის მიერ დამატებით წარდგენილი დოკუმენტაცია და დადგინდა, რომ ვერ დასტურდება აღნიშნული შესყიდვის აქტებით შეძენილი მასალის ეკონომიკურ საქმიანობაში გამოყენების ფაქტი, ვინაიდან შემოწმების მიერ აქტის შედგენისას უკვე გათვალისწინებული იყო საწვავად გამოსაყენებელი შეშა და თხილის ნაჭუჭი, რომლის შეძენაც დოკუმენტურად ფიქსირდებოდა. აღნიშნულიდან გამომდინარე, საგადასახადო შემოწმების აქტის საფუძველზე დარიცხული მოგების გადასახადი შემცირებას არ დაექვემდებარა.\nამასთან, შემოსავლების სამსახური მიუთითებს აუდიტის დეპარტამენტის წარმომადგენლის განმარტებაზე, რომლის თანახმად, გადასახადის გადამხდელს დავის ეტაპზე არ წარუდგენია შემოწმებისთვის წარდგენილი დოკუმენტაციისგან განსხვავებული დოკუმენტები. \nსაქმეში არსებული მტკიცებულებების და აუდიტის დეპარტამენტის დასკვნის შედეგების გათვალისწინებით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარდგენილი საჩივრის დაკმაყოფილების საფუძველი. \n\n\nმომჩივნის არგუმენტაცია \nმომჩივანი ითხოვს, სიტუაციური სახელმძღვანელოს (02-56) მიხედვით, შეშის შესყიდვის აქტების (128 700 ლარის) 75% ჩაეთვალოს ხარჯებში და შესაბამისად შემცირდეს დარიცხული თანხები.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nშემოსავლების სამსახურის 15.04.2022 წლის №9632 ბრძანებით: \n- გადასახადის გადამხდელს მიეცა წინადადება, აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები; \n- დაევალა აუდიტის დეპარტამენტს, შეისწავლოს/გამოიკვლიოს წარდგენილი მტკიცებულებები და სათანადო საფუძვლის არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება).\nაუდიტის დეპარტამენტის დასკვნით დგინდება, რომ შემოსავლების სამსახურის ბრძანების შესაბამისად, გადასახადის გადამხდელმა წარადგინა სალაროს მოძრაობის ცხრილი და 128 700 ლარის ღირებულების შეშის შესყიდვის აქტები. საწარმო ფლობს შეშის საშრობს, რომელსაც იყენებს ხე-ტყის მასალის გამოსაშრობად. აუდიტის დეპარტამენტმა შეისწავლა მომჩივნის მიერ დამატებით წარდგენილი დოკუმენტაცია და დაადგინა, რომ ვერ დასტურდება აღნიშნული შესყიდვის აქტებით შეძენილი მასალის ეკონომიკურ საქმიანობაში გამოყენების ფაქტი, ვინაიდან საგადასახადო ორგანოს მიერ აქტის შედგენისას უკვე გათვალისწინებული იყო საწვავად გამოსაყენებელი 25 314 ლარის ღირებულების შეშა და 41 125 ლარის ღირებულების თხილის ნაჭუჭი, რომლის შეძენაც დოკუმენტურად ფიქსირდებოდა. აღნიშნულიდან გამომდინარე, შემოწმების აქტის საფუძველზე დარიცხული მოგების გადასახადი არ დაექვემდებარა კორექტირებას.\nმომჩივანი ითხოვს, სიტუაციური სახელმძღვანელოს მიხედვით, შეშის შესყიდვის აქტების 75% ჩაეთვალოს ხარჯებში. თუმცა, საბჭო ვერ იმსჯელებს აღნიშნულ საკითხზე, ვინაიდან განსახილველ შემთხვევაში სადავოა (გასაჩივრებულია) შემოსავლების სამსახურის 15.04.2022 წლის №9632 ბრძანების აღსრულების საკითხი - რამდენად სწორად და სრულად აღსრულდა აღნიშნული გადაწყვეტილება აუდიტის დეპარტამენტის მიერ. შესაბამისად, საბჭო ვერ გასცდება აღნიშნულ ფარგლებს.\nზემოაღნიშნული ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსხვადასხვა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n14\n\nდოკუმენტის დათვალიერება\n\ninfohub@rs.ge",
    "title": "Document 87ae06d2-a006-4036-83ca-37af8e7db227"
  }
}