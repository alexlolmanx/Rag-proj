{
  "id": "06412905-12e0-4f92-b773-0166e40ddd7c",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადწყვეტილება №79304/1/2023\n21 აპრილი 2023\nდოკუმენტის #:\n79304/1/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n16 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდაბეგვრის ობიექტი, გადასახადისაგან გათავისუფლება\nჩამოტვირთვა\nგაზიარება\n№79304/1/2023\n16.03.2023 \n\n\nგ ა დ ა წ ყ ვ ე ტ ი ლ ე ბ ა \n\n\n\n\n﻿\nმომჩივანი: შპს „----------“ (ს/ნ ----------) \nმოპასუხე: აუდიტის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 16.03.2023 წელს განიხილა და მიიღო გადაწყვეტილება შპს ---------ის 28.02.2023 წელს რეგისტრირებულ საჩივარზე (რეგისტრაციის №79304/1/2023).\n\n\nდავის საგანი:\nსაქართველოს ფინანსთა სამინისტროსთან არსებული დავების განხილვის საბჭოს 22.09.2022წლის №16876/2/2022 გადაწყვეტილების აღსრულების შედეგები.\n\n\nგასაჩივრებული გადაწყვეტილება:\nაუდიტის დეპარტამენტის 6.02.2023 წლის №006-28 საგადასახადო მოთხოვნა. \n\n\nდარიცხული თანხა: 7 774,79 ლარი.\nმათ შორის:\nსაშემოსავლო გადასახადი - 4 364\nჯარიმა - 2 182\nსაურავი - 1 228,79\n\n\nფაქტების აღწერა/დარიცხვის საფუძვლები\nაუდიტის დეპარტამენტის კამერალური საგადასახადო შემოწმების 15.12.2021 წლის აქტით, შემოწმებულია 14.11.2019 წლიდან 1.06.2021 წლამდე პერიოდი.\nშემოწმების აქტიდან ირკვევა, რომ მომჩივნის ძირითად საქმიანობას წამოადგენს კომპიუტერული დაპროგრამება. კომპანია უცხოეთში (გერმანიაში) უწევს მომსახურებას ორგანიზაციას და აქედან იღებს შემოსავალს. -------------- არის დამფუძნებელი, დირექტორი და რეალურად ამ მომსახურების გამწევიც. შემოსავლის ნაწილი, რომელიც აქვს მიღებული დაბეგრილია, როგორც დივიდენდის სახით 5%-ით.\n„საინფორმაციო ტექნოლოგიური ზონების შესახებ“ საქართველოს კანონის, საგადასახადო კოდექსის მე-8 მუხლის 35-ე ნაწილის და 99-ე მუხლის პირველი ნაწილის „ჟ“ ქვეპუნქტის შინაარსიდან გამომდინარე, მოგების გადასახადში საგადასახადო შეღავათის გავრცელების მიზნებისათვის არსებითია ვირტუალური ზონის პირი საქართველოს ტერიტორიაზე ქმნიდეს საინფორმაციო ტექნოლოგიებს და მის მიერ შექმნილი საინფორმაციო ტექნოლოგიების საქართველოს ფარგლებს გარეთ მიწოდებით იღებდეს შემოსავალს. აღნიშნული მიზნებისათვის სხვა ფაქტობრივ გარემოებებთან ერთად გასათვალისწინებელია, რომ ვირტუალური ზონის იურიდიული პირი საინფორმაციო ტექნოლოგიების შესაქმნელად არსებითად იყენებდეს საქართველოში შესაბამისი პროფილური დაქირავებული ფიზიკური პირების შრომას. ამასთან, დამფუძნებელი ფიზიკური პირის მიერ დივიდენდის სახით მიღებული შემოსავალი ფაქტობრივი გარემოებების გათვალისწინებით, შინაარსობრივად შეიძლება ჩაითვალოს მომსახურების გაწევით ან დაქირავებით მუშაობის შედეგად მიღებულ შემოსავლად და დაექვემდებაროს საშემოსავლო გადასახადით - 20 %-იანი განაკვეთით დაბეგვრას. იმის გათვალისწინებით, რომ საწარმოს ფინანსური შემოსავლის ფორმირებაში არსებითი ადგილი უკავია ხელფასის სახით გაწეულ ხარჯებს, ითვლება რომ ვირტუალური ზონის იურიდიული პირი საინფორმაციო ტექნოლოგიების შესაქმნელად არსებითად იყენებს საქართველოში შესაბამისი პროფილური განხრით დაქირავებული ფიზიკური პირების შრომას.\nფაქტობრივი გარემოებებისა და საკანონმდებლო ნორმების მიხედვით, ვინაიდან მომჩივანი ფინანსური შემოსავლის ფორმირებაში არსებითად იყენებს საქართველოში შესაბამისი პროფილური განხრით დაქირავებული ფიზიკური პირის ------------ დირექტორის შრომას, შემოწმების მიერ დივიდენდის სახით დეკლარირებული შემოსავლის ნაწილი ჩაითვალა როგორც ხელფასის სახით მიღებული შემოსავალი, ხოლო ნაწილი განხილულ იქნა როგორც დივიდენდის განაწილება. მომჩივანს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლით.\nგადასახადის გადამხდელის პირველადი (ელექტრონული) დოკუმენტაციის შესწავლით ირკვევა, რომ 2019-2021 წლებში საწარმოს არ უფიქსირდება შესაბამისი პროფილით დაქირავებით მომუშავე ფიზიკური პირები. პროგრამული უზრუნველყოფის დამუშავებას მთლიანად ახორციელებს საწარმოს დირექტორი, რომელიც ამავდროულად არის დამფუძნებელი. ვირტუალური ზონის საწარმოს შემთხვევაში, იმისათვის, რომ პროდუქტი ჩაითვალოს საქართველოში შექმნილად და საწარმომ ისარგებლოს მოგების გადასახადში დადგენილი შეღავათით, ერთ-ერთი არსებითი გარემოებაა, რომ დაქირავებულ თანამშრომელზე (მათ შორის დირექტორზე) გაიცეს ანაზღაურება ხელფასის სახით. კერძოდ, ჩვენს კონკრეტულ შემთხვევაში პირის მიერ შექმნილი პროდუქტი, რომელმაც საწარმოს მოუტანა 238 318 ლარის შემოსავალი როგორც საწარმოს მიერ დაქირავებულ თანამშრომელს და დირექტორს, მიეღო ანაზღაურება ხელფასის სახით. ხოლო, ხელფასის ოდენობა უნდა განისაზღვროს მსგავსი საქმიანობის განმახორციელებელი ფიზიკური პირის მიერ მიღებული ხელფასის ანალოგიური ოდენობით. კანონი თავისუფალი ვირტუალური ზონის საწარმოს შექმნასთან დაკავშირებით, მიმართული არის საქართველოში საინფორმაციო ტექნოლოგიების შექმნასთან და განვითარებასთან. მათ შორის თანამშრომელთა დასაქმებასთან. აღნიშნულის გამო საწარმოს მინიჭებული აქვს სახელმწიფოსგან რიგი შეღავათები.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 24.12.2021 წლის №006-968 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 25.05.2022 წლის №13104 ბრძანებით საჩივარი დაკმაყოფილდა ნაწილობრივ, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაბჭოს 22.09.2022 წლის №16876/2/2022 გადაწყვეტილებით საჩივარი დაკმაყოფილდა, გაუქმდა აუდიტის დეპარტამენტის 24.12.2021 წლის №006-968 საგადასახადო მოთხოვნა და შემოსავლების სამსახურის 25.05.2022 წლის №13104 ბრძანება. აუდიტის დეპარტამენტს დაევალა მომჩივნის საგადასახადო ვალდებულებების კორექტირება (შემცირება) ამ გადაწყვეტილების შესაბამისად და შედეგების ასახვა გადასახადის გადამხდელის პირადი აღრიცხვის ბარათზე.\nსაბჭოს 22.09.2022 წლის №16876/2/2022 გადაწყვეტილებაში აღნიშნულია, რომ საბჭო ყურადღებას ამახვილებს საქმის მასალებით და მხარეთა არგუმენტაციით დადგენილ გარემოებებზე, რომლის მიხედვით კომპანიის დირექტორი და დამფუძნებელი არის საქართველოს მოქალაქე რეზიდენტი პირი, საწარმოს საქმიანობის ადგილია საქართველო, კომპანია ქმნის საინფორმაციო ტექნოლოგიებს, რომლის მიწოდება ხდება უცხოეთში (გერმანიაში). ამდენად, საბჭო მიიჩნევს, რომ საწარმოს საქმიანობა შეესაბამება „საინფორმაციო ტექნოლოგიური ზონების შესახებ“ საქართველოს კანონის და საგადასახადო კოდექსის მოთხოვნებს და განსახილველ შემთხვევაში შესრულებულია საგადასახადო კოდექსის 99-ე მუხლის პირველი ნაწილის „ჟ“ ქვეპუნქტით განსაზღვრული საგადასახადო შეღავათით სარგებლობისთვის დადგენილი მოთხოვნები.\nგადაწყვეტილების აღსრულების შედეგებზე გამოცემული აუდიტის დეპარტამენტის 27.01.2023 წლის დასკვნის მიხედვით, გადაწყვეტილების შესაბამისად გადაანგარიშდა საწარმოს საგადასახადო ვალდებულებები. ვინაიდან დადგინდა, რომ საწარმოს მიღებული შემოსავალი გადასახადის გადამხდელის მიერ სრულად არ იყო დეკლარირებული დივიდენდის ნაწილში, გადაანგარიშებით დაუდეკლარირებელი შემოსავლის ნაწილი სახელფასო განაცემის 20%-ის ნაცვლად დაექვემდებარა დივიდენდის 5%-იანი განაკვეთით დაბეგვრას. შესაბამისად გადასახადის გადამხდელს შეუმცირდა სულ 28 959 ლარი, მათ შორის გადასახადი 19 225 ლარით, ხოლო ჯარიმა 9 734 ლარით. ნაცვლად აქტით დარიცხული 35 505 ლარისა.\nაუდიტის დეპარტამენტის 27.01.2023 წლის დასკვნის საფუძველზე გადასახადის გადამხდელს წარედგინა ამავე დეპარტამენტის 6.02.2023 წლის №006-28 საგადასახადო მოთხოვნა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nმომჩივნის არგუმენტაცია\nშეცდომა მოხდა მექანიკურად, მას შემდეგ რაც მოხდა აღმოჩენა, განხორციელდა 2021 წლის მაისის თვის დეკლარაციის დაზუსტება (დეკლარაციის №----------), თუმცა ვინაიდან აღნიშნული პერიოდი მოხვდა შემოწმებულ პერიოდში, შემოსავლების სამსახურის მიერ მისი ასახვა არ განხორციელდა პირადი აღრიცხვის ბარათზე. ასევე დეკლარაციით განსაზღვრული თანხა გადარიცხულია ბიუჯეტში.\nაღნიშნული შეცდომა მოხდა მექანიკურად, მიზანი არ ყოფილა გადასახადის შემცირება, რაც ჩანს დაზუსტებულ დეკლარაციაში. შესაბამისად, საგადასახადო კოდექსის 269-ე მუხლის მე-7 ნაწილის საფუძველზე, როგორც კეთილსინდისიერი გადამხდელი, კომპანია უნდა გათავისუფლდეს ჯარიმასაურავისგან.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 97-ე მუხლის პირველი ნაწილის „ა“ ქვეპუნქტის 1.01.2022 წლამდე მოქმედი რედაქციით რეზიდენტი საწარმოს (გარდა ამ მუხლის მე-2, მე-8 და მე-9 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია განაწილებული მოგება.ამავე კოდექსის 99-ე მუხლის პირველი ნაწილის „ჟ“ ქვეპუნქტის თანახმად, მოგების გადასახადისაგან თავისუფლდება ვირტუალური ზონის იურიდიული პირის მიერ შექმნილი საინფორმაციო ტექნოლოგიების საქართველოს ფარგლების გარეთ მიწოდებით მიღებული მოგება (მოგების განაწილება).\nსაგადასახადო კოდექსის 73-ე მუხლის მე-9 ნაწილის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს:\nა) მხედველობაში არ მიიღოს სამეურნეო ოპერაციები, რომლებსაც არა აქვს არსებითი ეკონომიკური გავლენა;\nბ) სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. საგადასახადო კოდექსის მე-8 მუხლის 35-ე და 36-ე ნაწილების თანახმად:\n35.ვირტუალური ზონის პირი არის იურიდიული პირი, რომელიც ახორციელებს საინფორმაციო ტექნოლოგიურ საქმიანობას და მინიჭებული აქვს შესაბამისი სტატუსი.\n36. საინფორმაციო ტექნოლოგიები არის კომპიუტერული საინფორმაციო სისტემების შესწავლა, მხარდაჭერა, განვითარება, დიზაინი, წარმოება და დანერგვა, რის შედეგადაც მიიღება პროგრამული უზრუნველყოფის პროდუქტები.\n22.09.2022 წლის №16876/2/2022 გადაწყვეტილებით საბჭომ მიიჩნია, რომ საწარმოს საქმიანობა შეესაბამება „საინფორმაციო ტექნოლოგიური ზონების შესახებ“ საქართველოს კანონის და საგადასახადო კოდექსის მოთხოვნებს და განსახილველ შემთხვევაში შესრულებულია საგადასახადო კოდექსის 99-ე მუხლის პირველი ნაწილის „ჟ“ ქვეპუნქტით განსაზღვრული საგადასახადო შეღავათით სარგებლობისთვის დადგენილი მოთხოვნები. საჩივარი დაკმაყოფილდა, გაუქმდა აუდიტის დეპარტამენტის 24.12.2021 წლის №006-968 საგადასახადო მოთხოვნა და შემოსავლების სამსახურის 25.05.2022 წლის №13104 ბრძანება და აუდიტის დეპარტამენტს დაევალა მომჩივნის საგადასახადო ვალდებულებების კორექტირება (შემცირება) ამ გადაწყვეტილების შესაბამისად.\nაუდიტის დეპარტამენტის 27.01.2023 წლის დასკვნის მიხედვით, გადაწყვეტილების შესაბამისად გადაანგარიშდა საწარმოს საგადასახადო ვალდებულებები. ვინაიდან დადგინდა, რომ საწარმოს მიღებული შემოსავალი გადასახადის გადამხდელის მიერ სრულად არ იყო დეკლარირებული დივიდენდის ნაწილში, გადაანგარიშებით დაუდეკლარირებელი შემოსავლის ნაწილი სახელფასო განაცემის 20%-ის ნაცვლად დაექვემდებარა დივიდენდის 5%-იანი განაკვეთით დაბეგვრას.\nაღნიშნულიდან გამომდინარე, ვინაიდან დივიდენდის ნაწილის გაცემულ ხელფასად განხილვის საფუძვლით განხორციელებული დარიცხვა დაექვემდებარა შემცირებას, საბჭო მიიჩნევს, რომ აუდიტის დეპარტამენტის 27.01.2023 წლის დასკვნა გამოცემულია საბჭოს 22.09.2022 წლის №16876/2/2022 გადაწყვეტილების შესაბამისად.\nმომჩივანი ითხოვს სანქციისაგან გათავისუფლებას საგადასახადო კოდექსის 269-ე მუხლის მე-7 ნაწილის საფუძველზე. საბჭო მიუთითებს, რომ ვერ იმსჯელებს აღნიშნულ საკითხზე, ვინაიდან განსახილველ შემთხვევაში სადავოა (გასაჩივრებულია) საბჭოს 22.09.2022 წლის №16876/2/2022 გადაწყვეტილების აღსრულების საკითხი - რამდენად სწორად და სრულად აღსრულდა აღნიშნული გადაწყვეტილება აუდიტის დეპარტამენტის მიერ. შესაბამისად, საბჭო ვერ გასცდება აღნიშნულ ფარგლებს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2.გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nმოგების გადასახადით დაბეგვრის ახალი რეჟიმი\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nგანაცემი, რომელიც არ კვალიფიცირდება დივიდენდად\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n37\n\nდოკუმენტის დათვალიერება\n\ninfohub@rs.ge",
    "title": "Document 06412905-12e0-4f92-b773-0166e40ddd7c"
  }
}