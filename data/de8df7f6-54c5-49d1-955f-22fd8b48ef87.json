{
  "id": "de8df7f6-54c5-49d1-955f-22fd8b48ef87",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №11624/2/2020\n22 დეკემბერი 2022\nდოკუმენტის #:\n11624/2/2020\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n22 დეკემბერი 2020\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nდაკმაყოფილდა\nდამრიცხველი ორგანო:\nაუდიტის დეპარტამენტი\nჩამოტვირთვა\nგაზიარება\n№11624/2/2020\n04.12.2020\n\n\n\n\nგ ა დ ა წ ყ ვ ე ტ ი ლ ე ბ ა  \n\n\n\n\n\n\nმომჩივანი: შპს --------- (ს/ნ-------------)\nმოპასუხე: აუდიტის დეპარტამენტი\n\n\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 4.12.2020 წელს განიხილა და მიიღო გადაწყვეტილება შპს ----- ს  3.11.2020 წელს რეგისტრირებულ საჩივარზე (რეგისტრაციის №11624/2/2020).\n\n\n\n\nდავის საგანი:\nსაჩივრის განუხილველად დატოვება - გასულია საჩივრის წარდგენის ვადა.\n\n\nგასაჩივრებული გადაწყვეტილება:\n1.აუდიტის  დეპარტამენტის 10.03.2020 წლის №001-45 საგადასახადო მოთხოვნა;\n2.შემოსავლების  სამსახურის 27.10.2020 წლის №32088 ბრძანება.\n\n\nდარიცხული თანხა: 207 323 ლარი\nმათ შორის:\nგადასახადი - 111 285 ლარი\nმოგების გადასახადი - 96 031\nდამატებული ღირებულის გადასახადი - 15 254\nჯარიმა - 55 642 ლარი საურავი - 40 396.45 ლარი\n\n\nფაქტების აღწერა\nშემოსავლების სამსახურის აუდიტის დეპარტამენტის 2020 წლის 20 თებერვლის №4363 ბრძანების საფუძველზე დაინიშნა გადამხდელის საქმიანობის კამერალური საგადასახადო შემოწმება 2017 წლის  14 სექტემბრის №24187 ბრძანებით ჩატარებული სმფ-ების ინვენტარიზაციის შედეგად აღმოჩენილი დანაკლისის მიწოდებად აღიარების სისწორის დადგენის მიზნით. შემოწმების შედეგებზე გამოიცა აუდიტის დეპარტამენტის 9.03.2020 წლის №6770 ბრძანება და 10.03.2020 წლის №001-45 საგადასახადო მოთხოვნა.\nაღნიშნული აქტების გაუქმების მოთხოვნით მომჩივანმა 2020 წლის 2 ოქტომბერს, მიმართა შემოსავლების სამსახურს, რომელმაც 27.10.2020 წლის №32088 ბრძანებით, საჩივარი დატოვა განუხილველი საგადასახადო კოდექსის 301-ე მუხლის „ე“ ქვეპუნქტის საფუძველზე, საჩივრის წარდგენის კანონით დადგენილი ვადის დარღვევის გამო.\nშემოსავლების სამსახურის 27.10.2020 წლის №32088 ბრძანება გასაჩივრდა  საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 44-ე მუხლის პირველ, მე-4 და მე-10 ნაწილებზე, 301-ე მუხლის „ე“ ქვეპუნქტზე და მიაჩნია, რომ ვინაიდან მომჩივანს საჩივარი წარდგენილი აქვს საგადასახადო კანონმდებლობით გათვალისწინებული ვადის დარღვევით, საჩივარი საქართველოს საგადასახადო კოდექსის 301-ე მუხლის „ე“ ქვეპუნქტის შესაბამისად უნდა დარჩეს განუხილველი.\n\n\nმომჩივნის არგუმენტაცია\nმომჩივანი განმარტავს, რომ საზოგადოებას შეჩერებული აქვს ეკონომიკური საქმიანობა, ამიტომ საგადასახადო  აქტს გაეცნო  მხოლოდ იძულებითი ღონისძიებების დაწყების შემდეგ.  კერძოდ, როდესაც ბანკიდან მიიღო საინკასო დავალების შესახებ შეტყობინება. შესაბამისად, მათ მიერ საჩივარი წარმოდგენილი ვადაში და ითხოვს დაევალოს შემოსავლების სამსახურს საჩივრის არსებითად განხილვა.\n\n\nდავების განხილვის საბჭო\nმხარეთა  არგუმენტაციისა  და  წარმოდგენილი  დოკუმენტაციის  განხილვის  შემდეგ  საბჭომ მიიჩნია, რომ საჩივარი უნდა დაკმაყოფილდეს, შემდეგ გარემოებათა გამო:\nსაგადასახადო კოდექსის 299-ე მუხლის მე-4 ნაწილის თანახმად, პირს უფლება აქვს, გაასაჩივროს საგადასახადო ორგანოს გადაწყვეტილება მისი ჩაბარებიდან 30 დღის ვადაში.\nსაგადასახადო კოდექსის 44-ე მუხლის მე-10 და მე-11 ნაწილების თანახმად, შემოსავლების სამსახურს უფლება აქვს, დოკუმენტი საჯაროდ გაავრცელოს, თუ პირს 2-ჯერ მაინც გაეგზავნა/წარედგინა დოკუმენტი წერილობითი ფორმით და ადრესატისათვის მისი ჩაბარება ვერ მოხერხდა. ამასთანავე, პირი არ არის შემოსავლების სამსახურის ოფიციალური ვებგვერდის ავტორიზებული მომხმარებელი ან ავტორიზებული მომხმარებლის გვერდზე განთავსებიდან 30 დღის განმავლობაში ადრესატი დოკუმენტს არ გასცნობია.\nდოკუმენტის საჯაროდ გავრცელება ხორციელდება მისი შემოსავლების სამსახურის ოფიციალურ ვებგვერდზე განთავსებით და ჩაბარებულად ითვლება განთავსებიდან მე-20 დღეს.\nდადგენილია, რომ შემოსავლების სამსახურის აუდიტის დეპარტამენტის 2020 წლის 09 მარტის №6770 ბრძანება და 2020 წლის 10 მარტის №001-45 საგადასახადო მოთხოვნა მომჩივანს გაეგზავნა როგორც ელექტრონულად (2020 წლის 10 მარტს), ისე იურიდიულ მისამართზე, საფოსტო დაწესებულების მეშვეობით, თუმცა ადრესატისათვის მისი ჩაბარება ვერ მოხერხდა.\nსაგადასახადო კოდექსის 44-ე მუხლის მე-10 ნაწილის საფუძველზე, 2020 წლის 20 ივლისს განხორციელდა აღნიშნული აქტების საჯაროდ გავრცელება და ჩაბარებულად ჩაითვალა 2020 წლის 9 აგვისტოს. აღნიშნულ დოკუმენტებს მომჩივანი გაეცნო 28 სექტემბერს ავტორიზებული მომხმარებლის გვერდზე.\nანალოგიურ საკითხზე სასამართლოში დამკვიდრებული პრაქტიკით მიჩნეულია, რომ ადმინისტრაციული ორგანოსთვის საჯარო შეტყობინებით დოკუმენტის გაცნობის შესაძლებლობის გამოყენებამდე დოკუმენტის, როგორც ფოსტით (მინიმუმ ორჯერ), ისე ელექტრონული ფორმით გაგზავნის ვალდებულების დაკისრება განპირობებულია იმ საფუძვლით, რომ საჯარო შეტყობინების გზით ადრესატისთვის დოკუმენტის ჩაბარება ადმინისტრაციული ორგანოს მხრიდან გამოყენებულ იქნეს, როგორც უკიდურესი ღონისძიება. შესაბამისად ადრესატისთვის საჯაროდ გავრცელების გზით დოკუმენტის გაცნობამდე, საგადასახადო ორგანომ სრულყოფილად უნდა გამოიყენოს მის ხელთ არსებული ყველა საშუალებით (ტელეფონი, დაზღვეული ან ელექტრონული ფოსტა, მოკლე ტექსტური შეტყობინება და სხვა საშუალებები) გადამხდელისთვის ინფორმაციის მიწოდების შესაძლებლობა დამხოლოდ მას შემდეგ რაც ამოწურავს მათ, მიმართოს საჯარო შეტყობინების გზით ადრესატისათვის დოკუმენტის ჩაბარებას.\nამდენად, მიუხედავად იმისა რომ სსიპ შემოსავლების სამსახურის მიერ ფორმალურად დაცულია დოკუმენტის საჯაროდ გავრცელებისათვის საქართველოს საგადასახადო კოდექსის 44-ე მუხლის მე-10 ნაწილით დადგენილი წინაპირობები, საბჭო მიიჩნევს, რომ მხოლოდ აღნიშნული არასაკმარისია განსახილველ შემთხვევაში დოკუმენტის საჯაროდ გავრცელებისთვის - როგორც ჩაბარების უკიდურესი ღონისძიების გამოყენებისთვის.\nმოცემულ შემთხვევაში არსებული გარემოებების გათვალისწინებით, საბჭოს მიაჩნია, რომ სადავო ადმინისტრაციული აქტის გადამხდელისთვის ჩაბარების დროს გამოყენებული არ ყოფილა გადამხდელის ნფორმირების ან/და დოკუმენტის ჩაბარების რეალურად არსებული ყველა შესაძლებლობა, მათ შორის, უშუალოდ საგადასახადო ორგანოს თანამშრომელთა მიერ გადამხდელისთვის დოკუმენტის ჩაბარების მცდელობა. შესაბამისად, სადავო დოკუმენტის საჯაროდ გავრცელებით მომჩივანს იგი არ ჩაბარებია კანონით დადგენილი წესით.\nამდენად, საგადასახადო კოდექსის 301-ე მუხლის „ე“ ქვეპუნქტის საფუძველზე საჩივრის განუხილველად დატოვება არამართლზომიერია.\nსაქართველოს მთავრობის 14.12.2011 წლის №473 დადგენილებით დამტკიცებული დავის განმხილველი ორგანოების რეგლამენტის 33-ე მუხლის პირველი პუნქტის „ა“ ქვეპუნქტის თანახმად, დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურმა არამართლზომიერად დატოვა საჩივარი განუხილველად.\nაღნიშნულიდან გამომდინარე, შემოსავლების სამსახურის 27.10.2020 წლის №32088 ბრძანება უნდა გაუქმდეს და საჩივარი განსახილველად დაუბრუნდეს ამავე სამსახურს.\n\n\nსაბჭომ  იხელმძღვანელა  საქართველოს  საგადასახადო  კოდექსის  304-ე  მუხლის  პირველი ნაწილის „ა“ ქვეპუნტით და\nგადაწყვიტა:\n\n\n1.  საჩივარი დაკმაყოფილდეს;\n2.  გაუქმდეს შემოსავლების სამსახურის 27.10.2020 წლის №32088 ბრძანება;\n3.  საჩივარი განსახილველად დაუბრუნდეს შემოსავლების სამსახურს;\n4. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგანუხილველობა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n16\n\nდოკუმენტის დათვალიერება\n\ninfohub@rs.ge",
    "title": "Document de8df7f6-54c5-49d1-955f-22fd8b48ef87"
  }
}