{
  "id": "b415aa2e-7a6a-4435-ab8e-53705847e5ec",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №23381/2/2024\n04 ნოემბერი 2024\nდოკუმენტის #:\n23381/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n01 ნოემბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\n№23381/2/2024 \n01 ნოემბერი 2024\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „-------“ (ს/ნ „-------“)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,10.10.2024 წელს განიხილა და მიიღო გადაწყვეტილება შპს „-------“-ს 25.06.2024 წელს რეგისტრირებულ საჩივარზე (რეგისტრაციის №23381/2/2024).\n\n\nდავის საგანი:\n1. საქვეანგარიშოდ გაცემული თანხების ანგარიშვალდებულ პირზე გაცემულ სესხად განხილვა;\n2. საპროცენტო შემოსავლების და სესხების შესაძლო დანაკარგების რეზერვებიდან შემოსავლების კორექტირების შედეგად ერთობლივი შემოსავლის გაზრდა;\n3. ერთობლივი შემოსავლიდან გამოსაქვითი თანხების შემცირება სახელფასო ხარჯების ნაწილში;\n4. დასაკუთრებულ ქონებაზე გადასახდელი ქონების გადასახადის გაანგარიშება;\n5. დარიცხული თანხების შეუსაბამობის საფუძველზე სადავო აქტების გაუქმება;\n6. დაკისრებული სანქციების პატიება.\n\n\nგასაჩივრებული გადაწყვეტილება:\n1. აუდიტის დეპარტამენტის 13.10.2023 წლის №094-76 საგადასახადო მოთხოვნა;\n2. შემოსავლების სამსახურის 5.06.2024 წლის №13399 ბრძანება.\n\n\nდარიცხული თანხა: 330 561,37 ლარი.\nმათ შორის:\nგადასახადი - 172 684\nმიწაზე (არასასოფლო) ქონების გადასახადი - 894\nსაშემოსავლო გადასახადი - 171 790\nჯარიმა - 98 961\nსაურავი - 58 916,37\n\n\nპროცედურული გარემოებები\nაუდიტის დეპარტამენტის 22.09.2023 წლის კამერალური საგადასახადო შემოწმების აქტით შემოწმებულია 1.01.2020 წლიდან 1.01.2023 წლამდე პერიოდი. შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 13.10.2023 წლის №094-76 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 13.12.2023 წლის №31467 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაბჭოს 25.04.2024 წლის №21761/2/2023 გადაწყვეტილებით საჩივარი დაკმაყოფილდა ნაწილობრივ. გაუქმდა შემოსავლების სამსახურის 13.12.2023 წლის №31467 ბრძანება. საჩივარი დაუბრუნდა შემოსავლების სამსახურს ხელახლა განსახილველად (გადასახადის გადამხდელის მონაწილეობით). დანარჩენ ნაწილში საჩივარი არ დაკმაყოფილდა.\nშემოსავლების სამსახურმა განიხილა საბჭოს 25.04.2024 წლის №21761/2/2023 გადაწყვეტილებით განსახილველად დაბრუნებული საჩივარი და 5.06.2024 წლის №13399 ბრძანებით არ დააკმაყოფილა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nსადავო საკითხები: \n1. საქვეანგარიშოდ გაცემული თანხების ანგარიშვალდებულ პირზე გაცემულ სესხად განხილვა ფაქტების აღწერა/დარიცხვის საფუძვლები შესამოწმებელ პერიოდში საწარმოს გაცემული აქვს საქვეანგარიშოდ თანხები დამფუძნებელზე. საქვეანგარიშოდ გაცემული თანხების ნაშთი მზარდია და შესამოწმებელი პერიოდის ბოლოსთვის შეადგენს დაახლოებით 2 მილიონ ლარს. პერიოდის ბოლოს, 24.11.2022 წლის საბუღალტრო გატარებით, შესაბამისი კრების ოქმის საფუძველზე, აღნიშნული ნაშთი სრულად შემცირებულია საწესდებო კაპიტალის შემცირების ხარჯზე. ფაქტობრივი გარემოებიდან გამომდინარე, შემოწმების შედეგად, ნაშთად არსებული თანხები, შესამოწმებელ პერიოდში ჩაითვალა საწარმოს ანგარიშვალდებულ პირზე (საწარმოს დირექტორზე) გაცემულ უპროცენტო სესხად. გადასახდელი პროცენტის შესაბამისი თანხები ჩაითვალა 20%-იან სარგებლად და დაერიცხა საშემოსავლო გადასახადი. ასევე, დეკლარაციაში თანხის შემცირებისთვის დაერიცხა ჯარიმა საგადასახადო კოდექსის 275-ე მუხლის მიხედვით. \n\n\nშემოსავლების სამსახურის გადაწყვეტილების შინაარსი შემოსავლების სამსახური მიუთითებს საგადასახადო კოდექსის 306-ე, 136-ე, 73-ე და 101-ე მუხლებზე, „საქართველოს საგადასახადო კოდექსის მიზნებისათვის საპროცენტო განაკვეთების დამტკიცების თაობაზე“ საქართველოს ფინანსთა მინისტრის 28.01.2011 წლის №34 ბრძანებაზე და საგადასახადო კოდექსის 154-ე და 43-ე მუხლებზე\nდადგენილია, რომ შესამოწმებელ პერიოდში საწარმოს დამფუძნებელზე გაცემული აქვს საქვეანგარიშოდ თანხები, რომლის ნაშთი მზარდია და შესამოწმებელი პერიოდის ბოლოსთვის შეადგენს დაახლოებით 2 მილიონ ლარს. 24.11.2022 წლის საბუღალტრო გატარებით, შესაბამისი კრების ოქმის საფუძველზე, აღნიშნული ნაშთი სრულად შემცირებულია საწესდებო კაპიტალის შემცირების ხარჯზე. \nამასთან, მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ამასთან, დავის წარმოების პროცესში არ ყოფილა წარმოდგენილი რაიმე არგუმენტაცია/მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს.\nზემოაღნიშნული ფაქტობრივი გარემოებებისა და საკანონმდებლო ნორმების გათვალისწინებით, შემოსავლების სამსახურს მიაჩნია, რომ ოპერაციის შინაარსის გათვალისწინებით, ნაშთად არსებული თანხები, წარმოადგენს შესამოწმებელ პერიოდში საწარმოს დირექტორზე გაცემულ უპროცენტო სესხს, ხოლო გადასახდელი პროცენტის შესაბამისი თანხები კი 20%-იან სარგებელს და მისი დაბეგვრა საშემოსავლო გადასახადით მართლზომიერია. ამდენად, შემოსავლების სამსახურმა მიიჩნია, რომ წარმოდგენილი საჩივარი აღნიშნულ ნაწილში დაუსაბუთებელია და არ არსებობს მისი დაკმაყოფილების სამართლებრივი საფუძველი.\n\n\nმომჩივნის არგუმენტაცია\nაუდიტის დეპარტამენტმა ვერ უზრუნველყო იმის მტკიცება, რომ აღნიშნული თანხები კომპანიის მიერ გაიცა არა სხვა მიზნით, არამედ იმ მიზნით, რაც საქვეანგარიშო თანხების გაცემის მიზანს წარმოადგენს.\nსაქვეანგარიშოდ თანხების გაცემა ხდებოდა კომპანიის დაქირავებული პირის მიერ საქონლის შესაძენად. აუდიტის დეპარტამენტის მიერ წარმოდგენილ დასკვნაში მითითებულია, რომ ეს თანხები საქვეანგარიშოდ არის გაცემული და კომპანიის მიერ აღნიშნული ნაშთი შემცირებულია საწესდებო კაპიტალის ხარჯზე. აუდიტის დეპარტამენტი ვერ უზრუნველყოფს იმის მტკიცებას, რომ აღნიშნული თანხების გაცემა არ ხდებოდა დაქირავებული პირის მიერ საქონლის შესაძენად, შესაბამისად მხოლოდ და მხოლოდ იმის მითითება, რომ 2 მლნ ლარის ოდენობის თანხაა საქვეანგარიშოდ გაცემული, რაც უნდა დაკვალიფიცირდეს უპროცენტო სესხად, არ იქნება მართებული. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის პირველი და მე-3 ნაწილების თანახმად:\n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა.\n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-9 ნაწილის „ა“ და „ბ“ ქვეპუნქტების თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს: \nა) მხედველობაში არ მიიღოს სამეურნეო ოპერაციები, რომლებსაც არა აქვს არსებითი ეკონომიკური გავლენა;\nბ) სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. \nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი. ამავე მუხლის მე-2 ნაწილის „ბ“ ქვეპუნქტის შესაბამისად, ამ მუხლის პირველი ნაწილის მიზნებისათვის სარგებლის ღირებულებად ითვლება დამქირავებლის მიერ დაქირავებულისათვის საქართველოს ფინანსთა მინისტრის მიერ განსაზღვრულ საპროცენტო განაკვეთზე დაბალი საპროცენტო განაკვეთით სესხის გაცემისას – საქართველოს ფინანსთა მინისტრის მიერ განსაზღვრული საპროცენტო განაკვეთით გადასახდელი პროცენტის შესაბამისი თანხა, რომელიც მცირდება დაქირავებულის მიერ ამ სარგებლის მიღებისას დამქირავებლისათვის გადახდილი თანხით. \nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nაუდიტის დეპარტამენტის წარმომადგენლის განმარტებით, კომპანიის ბუღალტრულ აღრიცხვაში ფიქსირდებოდა ანგარიშვალდებულ პირზე გაცემული თანხები და ეს ნაშთები იყო მზარდი. აღნიშნული მოთხოვნა საწესდებო კაპიტალის შემცირების ხარჯზე არის გადაფარული. კომპანიის მიკროსაფინანსო ორგანიზაციის სტატუსის გაუქმებასთან და ჩვეულებრივ მეწარმე სუბიექტად გარდაქმნასთან დაკავშირებით განხორციელდა კომპანიის ლიკვიდაცია. ლიკვიდაციის პროცესის დაწყებისას ბუღალტრულად მოხდა შესაბამის ანგარიშებზე ნაშთების გადახურვა. ანგარიშვალდებული პირის მიმართ მოთხოვნა საწესდებო კაპიტალის ხარჯზე მანამდე არ ყოფილა შემცირებული, რაც შეზღუდული იყო საქართველოს ეროვნული ბანკის დაწესებული კანონმდებლობით გათვალისწინებული შეზღუდვებით. შესაბამისად, შესამოწმებელი პერიოდის განმავლობაში მზარდი იყო მოთხოვნის ნაშთი.\nსაბჭო ყურადღებას ამახვილებს საქმის გარემოებებზე, მხარეთა არგუმენტაციაზე და მიიჩნევს, რომ ვინაიდან საქვეანგარიშოდ გაცემული თანხების ნაშთი იყო მზარდი და აღნიშნული თანხების კომპანიის ეკონომიკურ საქმიანობაში ხარჯვის დოკუმენტაცია საგადასახადო ორგანოსთვის წარდგენილი არ არის, აღნიშნული ნაშთები ბუღალტრულად შემცირებულია საწესდებო კაპიტალის ანგარიშის გადახურვით, ასევე განსხვავებული ინფორმაცია/დოკუმენტაცია საგადასახადო დავის ეტაპზეც არ არის წარმოდგენილი, აღნიშნული თანხის სესხად განხილვა მართლზომიერია, მომჩივნის საგადასახადო ვალდებულებები განსაზღვრულია კანონმდებლობის შესაბამისად და არ არსებობს ამ ნაწილში საჩივრის დაკმაყოფილების საფუძველი. \n\n\n2. საპროცენტო შემოსავლების და სესხების შესაძლო დანაკარგების რეზერვებიდან შემოსავლების კორექტირების შედეგად ერთობლივი შემოსავლის გაზრდა\n\n\nფაქტების აღწერა/დარიცხვის საფუძვლები\nშემოწმების შედეგად დადგინდა, რომ შესამოწმებელ პერიოდში, საწარმოს არაზუსტად აქვს ასახული საოპერაციო საქმიანობიდან მიღებული შემოსავალი (საპროცენტო შემოსავლები და შემოსავალი სესხების შესაძლო დანაკარგების რეზერვებიდან), შედეგად, საგადასახადო კოდექსის მე-100 მუხლის მე-3 ნაწილის „ბ“ ქვეპუნქტის შესაბამისად, განხორციელდა შესაბამისი საანგარიშო პერიოდების ერთობლივი შემოსავლის კორექტირება (გაზრდა).\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 136-ე, 96-ე, 309-ე, მე-100, 102-ე, 105-ე და 72-ე მუხლებზე.\nშემოწმებით დადგენილი გარემოებაა, რომ შესამოწმებელ პერიოდში, საწარმოს არაზუსტად აქვს ასახული საოპერაციო საქმიანობიდან მიღებული შემოსავალი (საპროცენტო შემოსავლები და შემოსავალი სესხების შესაძლო დანაკარგების რეზერვებიდან), ასევე არასწორად აქვს გამოქვითული ერთობლივი შემოსავლიდან ხარჯები, მ.შ. სახელფასო ხარჯები.\nშემოსავლების სამსახური განმარტავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ამასთან, დავის წარმოების პროცესში არ ყოფილა წარმოდგენილი რაიმე არგუმენტაცია/მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს.\nზემოაღნიშნული ფაქტობრივი გარემოებებისა და საკანონმდებლო ნორმების გათვალისწინებით, შემოსავლების სამსახურს მიაჩნია, რომ აუდიტის დეპარტამენტის მიერ ერთობლივი შემოსავლის, გამოსაქვითი ხარჯებისა და დეკლარირებული ზარალის დაკორექტირება განხორციელებულია კანონმდებლობის შესაბამისად, გადასახადის გადამხდელის საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nგაუგებარია შემოსავლების სამსახურის მითითება, რომ შესამოწმებელ პერიოდში, საწარმოს არაზუსტად აქვს ასახული საოპერაციო საქმიანობიდან მიღებული შემოსავალი (საპროცენტო შემოსავლები და შემოსავალი სესხების შესაძლო დანაკარგების რეზერვებიდან). შედეგად საანგარიშო პერიოდების მიხედვით დაკორექტირდა ერთობლივი შემოსავალი და გადასახადის გადამხდელის მიერ დეკლარირებული ზარალი. \nადგილი არ ჰქონია საოპერაციო საქმიანობიდან მიღებული შემოსავლის (საპროცენტო შემოსავლები და შემოსავალი სესხების შესაძლო დანაკარგების რეზერვებიდან) არასწორად ასახვას, შესაბამისად საწარმოს სწორად აქვს ასახული ერთობლივი შემოსავალი და გადასახადის გადამხდელის მიერ დეკლარირებული ზარალი შემოსავლების სამსახური ვერ უზრუნველყოფს იმის მტკიცებას, რომ არასწორად მოხდა ასახვა საოპერაციო საქმიანობიდან მიღებული შემოსავლების.\nშესაბამისად აღნიშნული გარემოება არის როგორც საგადასახადო მოთხოვნის, ისე აუდიტის დეპარტამენტის და შემოსავლების სამსახურის ბრძანებების გაუქმების საფუძველი.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის მე-100 მუხლის მე-3 ნაწილის „ბ“ ქვეპუნქტის თანახმად, ერთობლივ შემოსავალს განეკუთვნება ეკონომიკური საქმიანობით მიღებული შემოსავლები, რომლებიც დაკავშირებული არ არის დაქირავებით მუშაობასთან.\nსაგადასახადო კოდექსის 102-ე მუხლის პირველი ნაწილის „ე“ და „ვ“ ქვეპუნქტების თანახმად, ეკონომიკური საქმიანობით მიღებულ შემოსავლებს განეკუთვნება:\nე) კომპენსირებული გამოქვითვები ამ კოდექსის 146-ე მუხლის მიხედვით;\nვ) პროცენტების სახით მიღებული შემოსავლები, გარდა ფიზიკური პირის მიერ საბანკო დაწესებულებებსა და სხვა საკრედიტო დაწესებულებებში დეპოზიტებსა და ანაბრებზე ფულადი სახსრების განთავსებიდან პროცენტების სახით მიღებული შემოსავლებისა.\nაუდიტის დეპარტამენტის წარმომადგენლის განმარტებით, მოხდა შემოსავლების გარკვეული კომპონენტების კორექტირება. გაიზარდა საპროცენტო და სესხების შესაძლო დანაკარგების რეზერვებიდან მიღებული შემოსავლები. აღნიშნულის გათვალისწინებით, დაკორექტირდა გადასატანი ზარალი. დამატებით დარიცხვა არ განხორციელებულა. საბუღალტრო აღრიცხვის შესაბამის ანგარიშებზე ასახული ჰქონდა აღნიშნული შემოსავლები. ბუღალტრის მიერ გაშიფრული მონაცემები არ ედრებოდა ბუღალტრულ აღრიცხვაში დაფიქსირებულ მონაცემებს. კომპანიის ლიკვიდატორი და ბუღალტერი ამ საკითხზე მონაცემებს ეთანხმებოდნენ. \nსაბჭო ყურადღებას ამახვილებს იმ გარემოებაზე, რომ საგადასახადო შემოწმების დროს მომჩივნის მიერ წარდგენილი ინფორმაცია/დოკუმენტაცია შემოწმების მიერ შესწავლილია სრულყოფილად და აღნიშნავს, რომ ვინაიდან არ არის წარმოდგენილი მტკიცებულებები, რომლითაც დადგინდება შემოწმების შედეგად დადგენილისგან განსხვავებული გარემოებები, საჩივარი ამ ნაწილში დაუსაბუთებელია და არ უნდა დაკმაყოფილდეს.\n\n\n3. ერთობლივი შემოსავლიდან გამოსაქვითი თანხების შემცირება სახელფასო ხარჯების ნაწილში\n ფაქტების აღწერა/დარიცხვის საფუძვლები\nშემოწმებით გამოვლინდა, რომ საწარმოს არაზუსტად აქვს გამოქვითული ერთობლივი შემოსავლიდან სახელფასო ხარჯები. განხორციელდა გამოსაქვითი ხარჯების კორექტირება (შემცირება).\n\n\nშემოსავლების სამსახურის გადაწყვეტილების შინაარსი\nშემოსავლების სამსახურის არგუმენტაცია მითითებულია მე-2 დავის საგნის ნაწილში.\n\n\nმომჩივნის არგუმენტაცია \nგაუგებარია შემოსავლების სამსახურის მითითება, რომ შესამოწმებელ პერიოდში საწარმოს არასწორად აქვს გამოქვითული ერთობლივი შემოსავლიდან ხარჯები, მათ შორის სახელფასო ხარჯები. შედეგად საანგარიშო პერიოდების მიხედვით დაკორექტირდა გამოსაქვითი ხარჯი და გადასახადის გადამხდელის მიერ დეკლარირებული ზარალი. გაუგებარია პირველ რიგში იმაზე მითითება, რომ არასწორად ჰქონდა გამოქვითული საწარმოს სახელფასო ხარჯები, რადგან ასეთ გარემოებას ადგილი არ ჰქონია. ამასთან, არც საგადასახადო შემოწმების აქტში და არც აუდიტის დეპარტამენტის 13.10.2023 წლის №25500 ბრძანებაში სახელფასო ხარჯების გამოქვითვაზე მითითება არ ყოფილა. საწარმოს სწორად აქვს ასახული გამოსაქვითი ხარჯი და დეკლარირებული ზარალი.\nშესაბამისად აღნიშნული გარემოება არის როგორც საგადასახადო მოთხოვნის, ისე აუდიტის დეპარტამენტის და შემოსავლების სამსახურის ბრძანებების გაუქმების საფუძველი.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 97-ე მუხლის მე-12 ნაწილის თანახმად, საბანკო დაწესებულების, საკრედიტო კავშირის, მიკროსაფინანსო ორგანიზაციის, სესხის გამცემი სუბიექტის მოგების გადასახადით დაბეგვრის ობიექტია სხვაობა კალენდარული წლის განმავლობაში მიღებულ ერთობლივ შემოსავალსა და ამ კოდექსით გათვალისწინებული გამოქვითვების თანხებს შორის. \nსაგადასახადო კოდექსის 105-ე მუხლის პირველი და მე-2 ნაწილების თანახმად:\n1. ერთობლივი შემოსავლიდან გამოიქვითება ყველა ხარჯი, რომელიც დაკავშირებულია მის მიღებასთან, გარდა იმ ხარჯებისა, რომლებიც ამ კოდექსის თანახმად გამოქვითვას არ ექვემდებარება.\n2. თუ ამ კოდექსით სხვა რამ არ არის გათვალისწინებული, ყველა ხარჯი დოკუმენტურად უნდა იყოს დადასტურებული.\nაუდიტის დეპარტამენტის წარმომადგენლის განმარტებით, შემოწმების შედეგად დაკორექტირდა სახელფასო ხარჯები. საშემოსავლო გადასახადის დეკლარაციაში გადასახადის გადამხდელს მითითებული ჰქონდა სახელფასო განაცემები, რისი გათვალისწინებითაც შემცირდა ერთობლივი შემოსავლიდან გამოქვითვები, ვინაიდან გადასახადის გადამხდელს მოგების გადასახადის დეკლარაციაში აღნიშნული გამოქვითვები დაფიქსირებული ჰქონდა გაზრდილი ოდენობით. აღნიშნულის გათვალისწინებით, დაკორექტირდა გადასატანი ზარალი. დამატებით დარიცხვა არ განხორციელებულა.\nსაბჭო ყურადღებას ამახვილებს საქმის გარემოებებზე და მიუთითებს, რომ ვინაიდან გადასახადის გადამხდელის მიერ გაზრდილია ერთობლივი შემოსავლიდან გამოსაქვითი სახელფასო ხარჯი, რაც დასტურდება მომჩივნის მიერ წარდგენილი საშემოსავლო გადასახადის დეკლარაციების მიხედვით, საგადასახადო შემოწმების შედეგად გამოქვითვების კორექტირება განხორციელდა მართლზომიერად.\nამასთან, მომჩივნის მიერ საგადასახადო დავის ეტაპზე წარმოდგენილი არ არის ინფორმაცია/დოკუმენტაცია, რომლითაც დადგინდება შემოწმების შედეგად დადგენილისგან განსხვავებული მონაცემები.\nაღნიშნულიდან გამომდინარე, საბჭო მიიჩნევს, რომ საჩივარი ამ ნაწილში დაუსაბუთებელია და არ უნდა დაკმაყოფილდეს. \n\n\n4. დასაკუთრებულ ქონებაზე გადასახდელი ქონების გადასახადის გაანგარიშება \nფაქტების აღწერა/დარიცხვის საფუძვლები\nსაწარმოს ბალანსზე ერიცხება სხვადასხვა სახის ქონება (მათ შორის დასაკუთრებული). დასაკუთრებულ ქონებაზე გაანგარიშებულია გადასახადი ღირებულებიდან, რაც საგრძნობლად განსხვავდება ქონების რეალური/საბაზრო ღირებულებისაგან. შემოსავლების სამსახურის მიერ ჩატარებული იქნა ექსპერტიზა და შეფასდა ზემოაღნიშნული ქონების საბაზრო ღირებულება. გამოვლენილ სხვაობაზე საწარმოს დაერიცხა გადასახადი საგადასახადო კოდექსის 202-ე მუხლის მე-4 ნაწილის მიხედვით და ჯარიმა საგადასახადო კოდექსის 275-ე მუხლის შესაბამისად. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 201-ე, 203-ე, 204-ე, 205-ე და 202-ე მუხლებზე, „გადასახადების ადმინისტრირების შესახებ“ საქართველოს ფინანსთა მინისტრის 31.12.2010 წლის №996 ბრძანებით დამტკიცებული ინსტრუქციის 921 მუხლზე და საგადასახდო კოდექსის 43-ე მუხლზე.\nშემოწმებით დადგენილი გარემოებაა, რომ საწარმოს არ აქვს სრულად დეკლარირებული ქონების (მიწის) გადასახადი. ამასთან, საწარმოს ბალანსზე ერიცხება სხვადასხვა სახის ქონება (მ.შ. დასაკუთრებული). დასაკუთრებულ ქონებაზე გაანგარიშებულია გადასახადი ღირებულებიდან, რაც საგრძნობლად განსხვავდება ქონების რეალური/საბაზრო ღირებულებისაგან. შემოსავლების სამსახურის მიერ ჩატარდა ექსპერტიზა და შეფასდა ზემოაღნიშნული ქონების საბაზრო ღირებულება.\nაუდიტის დეპარტამენტის წარმომადგენლის განმარტებით, ქონების გადასახადით დაბეგრილია მხოლოდ საწარმოს საკუთრებაში არსებული ქონება. ასევე, ცვეთა ვერ იქნებოდა გათვალისწინებული, ვინაიდან აუდიტის დეპარტამენტმა გადასახადის გადამხდელის დასაბეგრი ქონების ღირებულება განსაზღვრა საბაზრო ფასით.\nამასთან, შემოსავლების სამსახური აღნიშნავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ამასთან, დავის წარმოების პროცესში არ ყოფილა წარმოდგენილი რაიმე არგუმენტაცია/მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს.\nზემოაღნიშნული სამართლებრივი ნორმების, საქმეში არსებული მასალების და დადგენილი ფაქტობრივი გარემოებების გათვალისწინებით, შემოსავლების სამსახურს მიაჩნია, რომ აუდიტის დეპარტამენტის მიერ საგადასახადო ვალდებულებები განსაზღვრულია კანონმდებლობის შესაბამისად, გადასახადის გადამხდელის საჩივარი აღნიშნულ ნაწილში დაუსაბუთებელია და არ არსებობს მისი დაკმაყოფილების სამართლებრივი საფუძველი.\n\n\nმომჩივნის არგუმენტაცია\nაუდიტის დეპარტამენტს არასწორად აქვს განსაზღვრული ქონების რეალური ღირებულება. კერძოდ, ქონების საბაზრო ღირებულების შეფასებისას, შემოსავლების სამსახურს აუცილებლად უნდა გაეთვალისწინებინა დასაბეგრი ქონების აკუმულირებული ცვეთა.\nსაგადასახადო კოდექსის 202-ე მუხლის პირველი ნაწილის თანახმად, საწარმოსთვის/ორგანიზაციისთვის ქონების გადასახადის წლიური განაკვეთი განისაზღვრება დასაბეგრი ქონების ღირებულების არა უმეტეს 1 პროცენტის ოდენობით. ამ ნაწილის მიზნებისათვის დასაბეგრი ქონების ღირებულება არის საშუალო წლიური საბალანსო ნარჩენი ღირებულება (გამოიანგარიშება კალენდარული წლის დასაწყისისა და ბოლოსთვის აქტივების საშუალო ღირებულების მიხედვით).\nამასთან, აღსანიშნავია, რომ კომპანია იმყოფებოდა ლიკვიდაციის პროცესში, ლიკვიდაციის პროცესი შეწყდა და შპს მიკროსაფინანსო ორგანიზაცია „-------“ გარდაიქმნა ისეთ საზოგადოებად, რომელიც აღარ განახორციელებს მიკროსაფინანსო საქმიანობას, შესაბამისად, დაშლილმა საზოგადოებამ გააგრძელა არსებობა „მეწარმეთა შესახებ“ საქართველოს კანონის 87-ე მუხლის შესაბამისად. სხვა არსებული მიმდინარე დავის ფარგლებში კომპანიის მთლიან არსებულ ქონებაზე გავრცელებულია აკრძალვა (ამონაწერი სამეწარმეო რეესტრიდან), შესაბამისად კომპანია ვერ ახდენს კუთვნილი ქონებების განკარგვას, რაც კიდევ უფრო ართულებს კომპანიის მდგომარეობას. ზემოაღნიშნულმა გარემოებებმა განაპირობა ის, რომ კომპანია იმყოფება უკიდურესად მძიმე ფინანსურ სიტუაციაში.\nარსებული მიმდინარე დავის ფარგლებში კომპანიის მთლიან არსებულ ქონებაზე გავრცელებულია აკრძალვა (კომპანიის ამონაწერი სამეწარმეო რეესტრიდან), შესაბამისად ის ქონებები, რომელიც კომპანიის სახელზე ირიცხება, რეალურად ეკუთვნის სხვა პირებს, აქედან გამომდინარე, ზოგიერთი ქონების მესაკუთრეებს სამართლებრივად წარმოადგენენ სხვა პირები და არა კომპანია, შესაბამისად კომპანიას უწევს/მოუწევს ქონების გადასახადის გადახდა იმ ქონებებზე, რომლის რეალურ მესაკუთრეს თვითონ არ წარმოადგენს, რაც ართულებს მის მდგომარეობას. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 201-ე მუხლის პირველი ნაწილის „ა“ ქვეპუნქტის თანახმად, ქონების გადასახადის გადამხდელია რეზიდენტი საწარმო/ორგანიზაცია: ა.ა) მის ბალანსზე ძირითად საშუალებად ან/და საინვესტიციო ქონებად აღრიცხულ აქტივებზე, დაუმონტაჟებელ მოწყობილობებზე, დაუმთავრებელ მშენებლობაზე, აგრეთვე მის მიერ ლიზინგით გაცემულ ქონებაზე;\nა.ბ) სახელშეკრულებო ვალდებულების შესრულების უზრუნველყოფის ღონისძიების ფარგლებში მიღებულ (დასაკუთრებულ) უძრავ ქონებაზე, იახტაზე (კატარღაზე), შვეულმფრენზე, თვითმფრინავსა და სხვა სატრანსპორტო საშუალებაზე; ა.გ) ფულადი ვალდებულების (გარდა სისხლის სამართლის და ადმინისტრაციული წესით დაკისრებული სანქციებისა) გადახდევინების ფარგლებში აუქციონის, პირდაპირი მიყიდვის ან სხვა წესით შეძენილ უძრავ ქონებაზე, იახტაზე (კატარღაზე), შვეულმფრენზე, თვითმფრინავზე და სხვა სატრანსპორტო საშუალებაზე.\nსაგადასახადო კოდექსის 203-ე მუხლის „ა“ ქვეპუნქტის თანახმად, მიწაზე ქონების გადასახადის გადამხდელია პირი საგადასახადო წლის 1 აპრილის მდგომარეობით მის საკუთრებაში არსებულ მიწაზე. \nსაგადასახადო კოდექსის 205-ე მუხლის მე-2 ნაწილის თანახმად, საწარმო/ორგანიზაცია ქონების გადასახადის დეკლარაციას შესაბამის საგადასახადო ორგანოს წარუდგენს არა უგვიანეს კალენდარული წლის 1 აპრილისა და ამავე ვადაში იხდის ქონების გადასახადს, გარდა ამ მუხლის მე-7 ნაწილით გათვალისწინებული შემთხვევისა. დეკლარაციაში მონაცემები დასაბეგრი ქონების შესახებ შეიტანება გასული საგადასახადო წლის მიხედვით, ხოლო დასაბეგრი მიწის შესახებ – მიმდინარე საგადასახადო წლის მიხედვით.\nსაგადასახადო კოდექსის 202-ე მუხლის 41 ნაწილის თანახმად, საქართველოს ფინანსთა მინისტრის ბრძანებით დამტკიცებული წესით გათვალისწინებულ შემთხვევებში საგადასახადო ორგანო უფლებამოსილია გადასახადის გადამხდელს საგადასახადო შემოწმებისას დასაბეგრი ქონების ღირებულება განუსაზღვროს საბაზრო ფასით. აღნიშნული ნორმა არ ვრცელდება ამ მუხლის მე-2 ნაწილით გათვალისწინებულ შემთხვევებზე. თუ დასაბეგრი ქონების საბაზრო ფასი აღემატება მის საბალანსო ღირებულებას: \nა) პირს დასაბეგრი ქონების ღირებულების სხვაობაზე დაერიცხება ქონების გადასახადის ძირითადი თანხა. ამასთანავე, აღნიშნულ თანხაზე საურავი დაეკისრება მხოლოდ საგადასახადო მოთხოვნის ჩაბარების დღის შემდეგ 30-ე დღიდან, ხოლო აღნიშნული სხვაობა გადასახადის შემცირებად არ ჩაითვლება;\nბ) პირი ვალდებულია შესაბამისი დასაბეგრი ქონების მიმართ აღნიშნული საბაზრო ფასი გამოიყენოს შემდგომი 3 საგადასახადო წლის განმავლობაში. \n„გადასახადების ადმინისტრირების შესახებ“ საქართველოს ფინანსთა მინისტრის 31.12.2010 წლის №996 ბრძანებით დამტკიცებული ინსტრუქციის 921 მუხლის მე-3 და მე-4 პუნქტების თანახმად:\n3. ამ თავით გათვალისწინებულ შემთხვევებში, როდესაც საგადასახადო ორგანოს წარმოეშვა უფლებამოსილება გადასახადის გადამხდელს დასაბეგრი ქონების ღირებულება განუსაზღვროს საბაზრო ფასით, საგადასახადო შემოწმებისას საგადასახადო ვალდებულება განისაზღვრება საბაზრო ფასით, თუ: ა) დასაბეგრი ქონების საბაზრო ფასი აღემატება მის საბალანსო ღირებულებას;\nბ) საქართველოს საგადასახადო კოდექსის 202-ე მუხლის პირველი ნაწილის „ა“ – „დ“ ქვეპუნქტებით გათვალისწინებული აფასების შედეგად გამოანგარიშებული დასაბეგრი ქონების ღირებულება აღემატება ამ ქონების საბაზრო ფასს.\n4. ამ მუხლის მე-3 პუნქტით განსაზღვრულ შემთხვევებში საბაზრო ფასი არ გამოიყენება, თუ:\nა) დასაბეგრი ქონების საბაზრო ფასი არაუმეტეს 10%-ით აღემატება მის საბალანსო ღირებულებას;\nბ) საქართველოს საგადასახადო კოდექსის 202-ე მუხლის პირველი ნაწილის „ა“ – „დ“ ქვეპუნქტებით გათვალისწინებული აფასების შედეგად გამოანგარიშებული დასაბეგრი ქონების ღირებულება არაუმეტეს 10%-ით აღემატება ამ ქონების საბაზრო ფასს.\nაუდიტის დეპარტამენტის წარმომადგენლის განმარტებით, დასაკუთრებულ ქონებებზე, რომლებიც კომპანიის სახელზე ფიქსირდებოდა შესაბამისი საკადასტრო კოდებით (14 ერთეული ქონება), კომპანია თვითონვე ადეკლარირებდა ქონების გადასახადს, თუმცა არარეალური ღირებულებებიდან. მაგალითად, ქალაქ რუსთავში მდებარე შენობა-ნაგებობაზე, ქალაქ თბილისში, გლდანში მდებარე მიწაზე ან საბურთალოზე მდებარე მიწაზე ნარჩენი საბალანსო ღირებულება შეფასებული ჰქონდა 3 ათას, 10 ათას ან 20 ათას ლარად. შესაბამისად, კანონმდებლობის გათვალისწინებით, ქონების გადასახადი განისაზღვრა ქონების საბაზრო ღირებულებიდან, რაც განსაზღვრული იქნა ექსპერტიზის შედეგად. \nსაბჭო მიუთითებს საქმის გარემოებებზე, მხარეთა არგუმენტაციაზე და აღნიშნავს, რომ ვინაიდან გადასახადით დაბეგვრის ობიექტი მომჩივნის მიერ იყო განსაზღვრული და ხდებოდა ქონების გადასახადის დეკლარირება, ხოლო ქონების საბაზრო ღირებულების თაობაზე ალტერნატიული ექსპერტიზის/შეფასების დასკვნა წარმოდგენილი არ არის, არ არსებობს ამ ნაწილში მომჩივნის საგადასახადო ვალდებულებების კორექტირების და საჩივრის დაკმაყოფილების საფუძველი. \n\n\n5. დარიცხული თანხების შეუსაბამობის საფუძველზე სადავო აქტების გაუქმება \nფაქტების აღწერა\nსაგადასახადო შემოწმების აქტში სადავო საკითხი გამოკვეთილი არ არის. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური განმარტავს, რომ გადასახადის გადამხდელის პრეტენზიები საფუძველზე მოკლებულია, ვინაიდან გადასახადების/გადასახდელების და საგადასახადო სანქციების თანხების დარიცხვის/შემცირების შესახებ აუდიტის დეპარტამენტის ბრძანებისა და საგადასახადო მოთხოვნის მიხედვით დარიცხული გადასახადი და ჯარიმა შესაბამისობაშია კანონმდებლობასთან, კერძოდ, გადასახადის გადამხდელს ერიცხება გადასახადი 210 439 ლარი და ჯარიმა 98 961 ლარი, ხოლო საგადასახადო მოთხოვნითა და ბრძანებით დარიცხულ თანხებს შორის გამოვლენილი სხვაობა (ჯამურად) გამოწვეულია საურავის დარიცხვით.\nყოველივე ზემოაღნიშნულის გათვალისწინებით, შემოსავლების სამსახურმა მიიჩნია, რომ წარმოდგენილი საჩივარი აღნიშნულ ნაწილში დაუსაბუთებელია და არ არსებობს მისი დაკმაყოფილების სამართლებრივი საფუძველი.\n\n\nმომჩივნის არგუმენტაცია\nსაგადასახადო მოთხოვნითა და ბრძანებით დარიცხული თანხების შეუსაბამობას შემოსავლების სამსახური ვერ ადასტურებს. მხოლოდ იმაზე მითითება, რომ ეს სხვაობა გამოვლენილია საურავის დარიცხვით არ არის საკმარისი არგუმენტი.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო: \nაუდიტის დეპარტამენტის 22.09.2023 წლის კამერალური საგადასახადო შემოწმების აქტის საფუძველზე ამავე დეპარტამენტის მიერ გამოიცა 13.10.2023 წლის №25500 ბრძანება, რომლითაც მომჩივანს ბიუჯეტში გადასახდელად დამატებით დაერიცხა სულ 309 400 ლარი, მათ შორის ძირითადი გადასახადი 210 439 ლარი და ჯარიმა 98 961 ლარი.\nაუდიტის დეპარტამენტის 13.10.2023 წლის №25500 ბრძანების საფუძველზე გადასახადის გადამხდელს წარედგინა ამავე დეპარტამენტის 13.10.2023 წლის №094-76 საგადასახადო მოთხოვნა, რომელშიც მითითებულია გადასახადის თანხა 172 684 ლარი (მათ შორის მიწა - არასასოფლო 894 ლარი, საშემოსავლო გადასახადი 171 790 ლარი), ჯარიმა 98 961 ლარი, საურავი 58 916,37 ლარი და გადასახდელად დარიცხული გადასახადი, რომლის გადახდის ვადა მოთხოვნის გამოცემის თარიღისთვის არ დამდგარა: ქონების გადასახადი 37 755 ლარი (გადახდის სავადო 10.11.2023). \nსაბჭო მიუთითებს, რომ აუდიტის დეპარტამენტის 13.10.2023 წლის №25500 ბრძანების და ამავე დეპარტამენტის 13.10.2023 წლის №094-76 საგადასახადო მოთხოვნის მონაცემები გადასახადის და ჯარიმის თანხების ნაწილში თანხვედრაშია, ასევე საგადასახადო მოთხოვნაში ასახულია გადასახადის გადამხდელის პირადი აღრიცხვის ბარათზე საგადასახადო მოთხოვნის გამოცემის თარიღისთვის დარიცხული საურავი.\nაღნიშნულიდან გამომდინარე, საბჭო მიუთითებს, რომ ამ ნაწილში მომჩივნის მოთხოვნა უსაფუძვლოა და არ არსებობს სადავო აქტების გაუქმების საფუძველი. \n\n\n6.დაკისრებული სანქციების პატიება \nფაქტების აღწერა/დარიცხვის საფუძვლები\nსაგადასახადო შემოწმების შედეგების მიხედვით გადასახადის გადამხდელს დაეკისრა ჯარიმა საგადასახადო კოდექსის 275-ე მუხლით 98 961 ლარი. აუდიტის დეპარტამენტის 13.10.2023 წლის №094-76 საგადასახადო მოთხოვნაში ასახულია საურავი 58 916,37 ლარის ოდენობით.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 43-ე, 269-ე, 270-ე, 272-ე და 275-ე მუხლებზე და განმარტავს, რომ გადასახადის გადამხდელის კეთილსინდისიერება უკავშირდება მის მიერ დაშვებულ შეცდომას, გადამხდელი კეთილსინდისიერია იმ შემთხვევაში თუ სამართალდარღვევა გამოწვეულია მის მიერ დაშვებული შეცდომით (არცოდნით). კეთილსინდისიერება გულისხმობს პირის სუბიექტურ დამოკიდებულებას მის მიერ ჩადენილი ქმედებისადმი. პირი მოქმედებს საპატიებელი შეცდომის პირობებში ანუ მან არ იცოდა და არც შეიძლებოდა სცოდნოდა, რომ ჩადიოდა აკრძალულ ქმედებას (სამართალდარღვევას). საგადასახადო კოდექსის 269-ე მუხლის მე-7 ნაწილის მიზანია საგადასახადო პასუხისმგებლობისგან გაათავისუფლოს პირი, რომელიც სამართლებრივი შეცდომის არეალში მოქმედებდა, რადგან სამართლებრივი შეცდომის დროს პირი არასწორად აფასებს ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს.\nშემოსავლების სამსახური მიუთითებს ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციების მიმართ შემოსავლების სამსახურს მიზანშეწონილად არ მიაჩნია საგადასახადო კოდექსის 269- ე მუხლის მე-7 ნაწილის გამოყენება.\n\n\nმომჩივნის არგუმენტაცია\nგარდა ამისა, კომპანია იმყოფება ლიკვიდაციის პროცესში, ლიკვიდაციის პროცესი შეწყდა და შპს მიკროსაფინანსო ორგანიზაცია „-------“ გარდაიქმნა ისეთ საზოგადოებად, რომელიც აღარ განახორციელებს მიკროსაფინანსო საქმიანობას (ანუ შეუწყდა შემოსავლის წყარო), შესაბამისად დაშლილმა საზოგადოებამ გააგრძელა არსებობა „მეწარმეთა შესახებ“ საქართველოს კანონის 87-ე მუხლის შესაბამისად. სხვა არსებული მიმდინარე დავის ფარგლებში კომპანიის მთლიან არსებულ ქონებაზე გავრცელებულია აკრძალვა (კომპანიის ამონაწერი სამეწარმეო რეესტრიდან), შესაბამისად კომპანია ვერ ახდენს კუთვნილი ქონებების განკარგვას, რაც კიდევ უფრო ართულებს კომპანიის მდგომარეობას.\nზემოაღნიშნულმა გარემოებებმა განაპირობა ის, რომ კომპანია იმყოფება უკიდურესად მძიმე ფინანსურ სიტუაციაში, მისი არსებობის ერთადერთ წყაროს წარმოადგენს სწორედ მსესხებლებზე გაცემული თანხების უკან დაბრუნება, რაც გართულებულია, ვინაიდან მსესხებლები ნებაყოფლობით არ ახდენენ დავალიანების დაფარვას, ხოლო მძიმე ფინანსურ სიტუაციაში მყოფი კომპანიის სამართლებრივი დაცვის მექანიზმების გამოყენება გართულებულია.\nზემოაღნიშნულიდან გამომდინარე, აღნიშნული ოდენობის ჯარიმისა და საურავის გადახდა მძიმე ტვირთად დააწვება კომპანიას. \nთუ დავების განხილვის საბჭო არ გააუქმებს გასაჩივრებულ დოკუმენტებს (რისი სამართლებრივი საფუძვლები აშკარაა), უნდა გაითვალისწინოს კომპანიის ფინანსური მდგომარეობა და საგადასახადო კოდექსის და „საგადასახადო დავალიანებებისა და სახელმწიფო სესხების რესტრუქტურიზაციის შესახებ“ საქართველოს კანონის თანახმად, აპატიოს კომპანიას ჯარიმა და საურავი. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 275-ე მუხლის მე-2 ნაწილის თანახმად, საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, − იწვევს დაჯარიმებას შემცირებული გადასახადის თანხის 50 პროცენტის ოდენობით. \nსაგადასახადო კოდექსის 272-ე მუხლის პირველი ნაწილის თანახმად, საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის.\nშემოწმების შედეგად განსაზღვრულია, რომ მომჩივნის მიერ დეკლარირებული გადასახადებით დაბეგვრის ობიექტი განსხვავებულია საგადასახადო შემოწმებით დადგენილი მონაცემებისგან.\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nსაბჭოს მიაჩნია, რომ განსახილველ შემთხვევაში არ დასტურდება, რომ გადასახადის გადამხდელის მიერ საგადასახადო ვალდებულებების არასრულად დეკლარირება გამოწვეულია მისი შეცდომით/არცოდნით. შესაბამისად, არ არსებობს სანქციებისგან საგადასახადო კოდექსის 269-ე მუხლის მე-7 ნაწილის საფუძველზე მომჩივნის გათავისუფლების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდაბეგვრას დაქვემდებარებული განაცემი\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nდასაბეგრი ქონების ღირებულება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n97\n\nდოკუმენტის დათვალიერება\n\ninfohub@rs.ge",
    "title": "Document b415aa2e-7a6a-4435-ab8e-53705847e5ec"
  }
}