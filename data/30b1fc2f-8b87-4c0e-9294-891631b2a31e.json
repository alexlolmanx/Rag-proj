{
  "id": "30b1fc2f-8b87-4c0e-9294-891631b2a31e",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 4559\n13 მარტი 2023\nდოკუმენტის #:\n4559\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n10 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nდაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nვალის მართვის დეპარტამენტი\nსაკანონმდებლო ნორმა:\nსაგადასახადო გირავნობა/იპოთეკა\nჩამოტვირთვა\nგაზიარება\nბრძანება N 4559\n10.03.2023\n\n\n\n\n\n\nფ/პ \"----------\" (ს/ნ ----------) \n(მის.: --------------------------) \n2022 წლის  1 ივნისის საჩივრის \nდაკმაყოფილების თაობაზე \n\n\n\n\nშემოსავლების სამსახურმა დავების განხილვის საბჭოს 2023 წლის 17 თებერვლის სხდომაზე (ოქმი №15) განიხილა საქართველოს ფინანსთა სამინისტროსთან არსებული დავების განხილვის საბჭოს 2022 წლის 10 ნოემბრის №17501/2/2022 გადაწყვეტილებით ხელახლა განსახილველად დაბრუნებული ფ/პ ----ის (პ/ნ ----) №95139/21 საჩივარი.\n\n\nგადასახადის გადამხდელის არგუმენტაცია: \nგადამხდელი წარმოდგენილი საჩივრით განმარტავს, რომ ქალაქ ---- ში განთავსებული უძრავი ქონება შეიძინა ყოველგვარი საგადასახადო გირავნობა/იპოთეკის გარეშე და სხვისი ვალდებულებისთვის მან პასუხი არ უნდა აგოს. ზემოაღნიშნულზე მითითებით მომჩივანი ითხოვს გაუქმდეს ----საკადასტრო კოდზე გავრცელებული შემოსავლების სამსახურის საგადასახადო გირავნობა/იპოთეკის უფლება.\n\n\nფაქტების აღწერა:\nვალის მართვის დეპარტამენტის მიერ წარმოდგენილი ინფორმაციით დგინდება, რომ „ ----ს“ (ს/ნ ----) 2021 წლის 23 აპრილის მდგომარეობით ერიცხებოდა საგადასახადო დავალიანება, რის გამოც, საქართველოს საგადასახადო კოდექსის 239-ე მუხლის საფუძველზე, „ ----“-ს (ს/ნ ----) მთელ ქონებაზე 2021 წლის 23 აპრილის №040-774 შეტყობინების საფუძველზე გავრცელდა საგადასახადო გირავნობა/იპოთეკის უფლება. საქმეში წარმოდგენილია საჯარო რეესტრის 2022 წლის 19 მაისის № ---- ამონაწერი, რომლითაც დგინდება, რომ ქონების (ს/კ ----) მესაკუთრეს წარმოადგენს ფ/პ - ----ის (პ/ნ ----, საკუთრების უფლების დამადასტურებელ დოკუმენტად მითითებულია 2017 წლის 4 ივლისის „ ----ის“ წევრთა კრების ოქმი (დამოწმების თარიღი: 04/07/2017, საქართველოს იუსტიციის სამინისტროს საჯარო რეესტრის ეროვნული სააგენტო) და შეთანხმება № ---- (დამოწმების თარიღი: 30/05/2017), ხოლო უფლების რეგისტრაციის თარიღია 2022 წლის 25 მაისი. ზემოაღნიშნულ ქონებაზე რეგისტრირებული საგადასახადო გირავნობის/იპოთეკის შეტყობინება გადასახადის გადამხდელმა შემოსავლების სამსახურში გაასაჩივრა 2022 წლის 1 ივნისის №95139/21 საჩივრით. გადასახადის გადამხდელს შემოსავლების სამსახურის 2022 წლის 11 ივლისის №17958 ბრძანებით უარი ეთქვა საჩივრის დაკმაყოფილებაზე. აღნიშნული გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. საქართველოს ფინანსთა სამინისტროსთან არსებული დავების განხილვის საბჭოს 2022 წლის 10 ნოემბრის №17501/2/2022 გადაწყვეტილებით საჩივარი ნაწილობრივ დაკმაყოფილდა. საბჭომ მიუთითა, რომ განსახილველ შემთხვევაში, საქმეში არსებული მასალებიდან სადავო საკითხთან დაკავშირებული ფაქტობრივი გარემოებები სრულად ვერ დგინდება, ხოლო მათი ნაწილი სადავოა. მომჩივნის განმარტებით, შემოსავლების სამსახურში საჩივრის განხილვისას მისი არგუმენტაციისა და მტკიცებულებების საფუძვლიანი შესწავლა და გაანალიზება არ მომხდარა. საბჭომ ყურადღება გაამახვილა მომჩივნის არგუმენტებზე და მიიჩნია, რომ მხარეთა არგუმენტაციის გათვალისწინებით, სადავო საკითხი საჭიროებს დამატებით შესწავლას მომჩივნის მონაწილეობით. შესაბამისად, გაუქმდა შემოსავლების სამსახურის 2022 წლის 11 ივლისის №17958 ბრძანება და საჩივარი ხელახლა განსახილველად დაუბრუნდა შემოსავლების სამსახურს.\n\n\nშემოსავლების სამსახურმა განიხილა აღნიშნული საჩივარი და მიიჩნია, რომ გადამხდელის მოთხოვნა უნდა დაკმაყოფილდეს შემდეგ გარემოებათა გამო: შემოსავლების სამსახური მიუთითებს საქართველოს საგადასახადო კოდექსის 306-ე მუხლის მე-2 ნაწილზე, რომლის მიხედვით, დავის განმხილველი ორგანოს ძალაში შესული გადაწყვეტილების შესრულება სავალდებულოა.\nშემოსავლების სამსახური მიუთითებს საქართველოს საგადასახადო კოდექსის მე-8 მუხლის 23-ე ნაწილზე, რომლის თანახმად, საგადასახადო დავალიანება არის გადასახადის გადამხდელის მიერ დადგენილ ვადაში გადაუხდელი გადასახადების ან/და სანქციების (მათ შორის, საბაჟო სანქციის) თანხასა და ზედმეტად გადახდილი გადასახადების ან/და სანქციების (მათ შორის, საბაჟო სანქციის) თანხას შორის სხვაობა.\nსაქართველოს საგადასახადო კოდექსის 238-ე მუხლის პირველი ნაწილის თანახმად, საგადასახადო ორგანოს უფლება აქვს, საგადასახადო დავალიანების გადახდევინების უზრუნველსაყოფად განახორციელოს შემდეგი ღონისძიებები: საგადასახადო გირავნობა/იპოთეკა; მესამე პირზე გადახდევინების მიქცევა; ქონებაზე ყადაღის დადება; ყადაღადადებული ქონების რეალიზაცია; საბანკო ანგარიშზე საინკასო დავალების წარდგენა; გადასახადის გადამხდელის სალაროდან ნაღდი ფულის ამოღება.\nსაქართველოს საგადასახადო კოდექსის 238-ე მუხლის მე-6 ნაწილის თანახმად, საგადასახადო დავალიანების გაუქმებასთან ერთად უქმდება მისი გადახდევინების უზრუნველსაყოფად დაწყებული ამ თავით გათვალისწინებული ნებისმიერი ღონისძიება, თუ ამ კოდექსით სხვა რამ არ არის დადგენილი.\nსაქართველოს საგადასახადო კოდექსის 239-ე მუხლის პირველი ნაწილის თანახმად, საგადასახადო გირავნობა/იპოთეკა არის სახელმწიფოს უფლება, საგადასახადო დავალიანების გადახდევინება უზრუნველყოს გადასახადის გადამხდელის, სხვა ვალდებული პირის ქონებიდან. ამავე მუხლის მე-2 ნაწილის თანახმად, საგადასახადო გირავნობის/იპოთეკის რეგისტრაციის უფლება წარმოიშობა საგადასახადო დავალიანების წარმოშობასთან ერთად და მარეგისტრირებელ ორგანოში რეგისტრაციის მომენტიდან და ვრცელდება საგადასახადო დავალიანების ფარგლებში, პირის საკუთრებაში არსებულ ან/და მის ბალანსზე რიცხულ ქონებაზე (გარდა ლიზინგით მიღებულისა), საგადასახადო დავალიანების წარმოქმნის შემდეგ შეძენილი ქონების ჩათვლით. საგადასახადო გირავნობის/იპოთეკის უფლების გამოყენება შესაძლებელია ამ კოდექსის 265-ე მუხლით გათვალისწინებულ შემთხვევაში. ხოლო ამავე მუხლის მე-5 ნაწილის თანახმად კი, თუ საგადასახადო გირავნობით/იპოთეკით დატვირთული ქონება გაიყიდება ან რაიმე გზით გადაეცემა სხვა მფლობელს საგადასახადო გირავნობის/იპოთეკის უფლების გაუქმების გარეშე, საგადასახადო გირავნობის/იპოთეკის უფლება კვლავ გავრცელდება ამ ქონებაზე მისი ახალი მფლობელის მიმართ. \nშემოსავლების სამსახური ყურადღებას ამახვილებს იმ ფაქტობრივ გარემოებაზე, რომ „----------“-ს (ს/ნ ----------) მთელ ქონებაზე საგადასახადო გირავნობა/იპოთეკის უფლება გავრცელებულია 2021 წლის 23 აპრილის №040-774 შეტყობინების საფუძველზე. საჯარო რეესტრის მონაცემების თანახმად, ფ/პ ------ ქონების (ს/კ ----------) მესაკუთრედ დარეგისტრიდა 2022 წლის 25 მაისს, ხოლო საკუთრების უფლების დამადასტურებელ დოკუმენტად მითითებულია 2017 წლის 4 ივლისის „---------ის“ წევრთა კრების ოქმი (დამოწმების თარიღი: 04/07/2017, საქართველოს იუსტიციის სამინისტროს საჯარო რეესტრის ეროვნული სააგენტო) და შეთანხმება №-------- (დამოწმების თარიღი: 30/05/2017).\nამდენად, მომჩივანს საგადასახადო გირავნობა/იპოთეკის რეგისტრაციამდე წარმოეშვა უძრავი ქონების საკუთრებაში მიღების უფლება, ხოლო „--------ს“ (ს/ნ ----------) - ქონების ფ/პ რახელ ხენის (პ/ნ ----------) საკუთრებაში გადაცემის ვალდებულება.\nზემოაღნიშნული სამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ ფ/პ ---------ის (პ/ნ -------------) საჩივარი უნდა დაკმაყოფილდეს და გაუქმდეს მის კუთვნილ უძრავ ქონებაზე (ს/კ --------------) „-----------“-ს (ს/ნ ----------) საგადასახადო დავალიანების გადახდევინების უზრუნველყოფის მიზნით გავრცელებული სადავო საგადასახადო გირავნობის/იპოთეკის უფლება.\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ :\n\n\n1. ფ/პ --------ის (პ/ნ -----------) საჩივარი დაკმაყოფილდეს;\n2. გაუქმდეს ფ/პ --------ის (პ/ნ -----------) კუთვნილ უძრავ ქონებაზე (ს/კ ----------) „------------“-ს (ს/ნ --------------) საგადასახადო დავალიანების გადახდევინების უზრუნველყოფის მიზნით გავრცელებული სადავო საგადასახადო გირავნობის/იპოთეკის უფლება;\n3. ბრძანება შეიძლება გასაჩივრდეს საქართველოს ფინანსთა სამინისტროსთან არსებული დავების განხილვის საბჭოში (მის: ქ. თბილისი, ვახტანგ გორგასლის ქ. №16) ან თბილისის საქალაქო სასამართლოში (მის: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nუზრუნველყოფის ღონისძიებები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n18\n\nდოკუმენტის დათვალიერება\n\ninfohub@rs.ge",
    "title": "Document 30b1fc2f-8b87-4c0e-9294-891631b2a31e"
  }
}