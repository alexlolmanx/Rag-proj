{
  "id": "7132e728-53c4-4031-9252-1a3070c1392c",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20270/2/2023\n03 ოქტომბერი 2023\nდოკუმენტის #:\n20270/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n02 ოქტომბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, დავის განმხილველი ორგანოს გადაწყვეტილება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№ 20270/2/2023\n02 ოქტომბერი 2023\n﻿გ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: ი/მ„----------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 22.09.2023 წელს განიხილა და მიიღო გადაწყვეტილება ი/მ ------------- 15.07.2023 წელს რეგისტრირებულ საჩივარზე (რეგისტრაციის №20270/2/2023). \n\n\nდავის საგანი:\nშემოსავლების სამსახურის 2022 წლის 28 სექტემბრის №24852 ბრძანების აღსრულების შედეგები.\n\n\nგასაჩივრებული გადაწყვეტილება:\n1. აუდიტის დეპარტამენტის 2023 წლის 15 თებერვლის №021-3 საგადასახადო მოთხოვნა;\n2. შემოსავლების სამსახურის 2023 წლის 19 ივნისის №13759 ბრძანება.\n\n\nდარიცხული თანხა: 54 251.84 ლარი.\nმათ შორის:\nგადასახადი - 30 480\nდღგ - 21 190\nსაშემოსავლო გადასახადი - 8 879\nქონების გადასახადი - 423\nჯარიმა - 14 553,8\nსაურავი - 9 218,04\n\n\nფაქტების აღწერა\nმომჩივნის საქმიანობაა საცალო ვაჭრობა ელექტრონული ტექნიკით, ქალაქ ----------.\nშემოსავლების სამსახურის აუდიტის დეპარტამენტის ბრძანების საფუძველზე განხორციელდა მომჩივნის საქმიანობის კამერალური საგადასახადო შემოწმება. შესამოწმებელ პერიოდად განისაზღვრა 2019 წლის 1 იანვრიდან 2022 წლის 1 თებერვლამდე საანგარიშო პერიოდები. შემოწმების შედეგები აისახა 2022 წლის 24 ივნისის საგადასახადო შემოწმების აქტში, რომლის თანახმად, სადავო საკითხთან დაკავშირებით დარიცხვა განპირობებულია შემდეგი გარემოებებით:\nგადამხდელი არ აწარმოებს ბუღალტრულ აღრიცხვას ბუღალტრული აღრიცხვის მოთხოვნილი წესების შესაბამისად, კერძოდ, შემოწმებისთვის წარმოდგენილია ბუღალტრული აღრიცხვის ელექტრონული პროგრამა „-----------“ ამონაწერი, რომლის მიხედვითაც შეუძლებელია სასაქონლომატერიალური ფასეულობების რაოდენობრივი მოძრაობის ანალიზი; რეალიზებული პროდუქციის სახეობის, ფასის, იდენტიფიცირება. რეალიზებული სასაქონლო-მატერიალური ფასეულობების ოდენობისა და თვითღირებულების თვიურ ჭრილში დანახვა. აღნიშნულიდან გამომდინარე, შემოწმებით ვერ ხდება გადამხდელის მიერ მოწოდებული სააღრიცხვო მონაცემების საფუძველზე დაბეგვრის ობიექტის ზუსტი განსაზღვრა. დეკლარირებული წლიური საშემოსავლო გადასახადის მონაცემების მიხედვით ეკონომიკური საქმიანობის ფარგლებში გამოყენებული ფასნამატი განსაზღვრულია 7%-ის ოდენობით, რაც მკვეთრად განსხვავდება მსგავსი საქმიანობის ფარგლებში, მსგავს ტერიტორიულ ერთეულზე გამოყენებული და საგადასახადო შემოწმებით დადგენილი ფასნამატებისგან.\nმიღებული შემოსავლის განსაზღვრის მიზნით, საგადასახადო კოდექსის 73-ე მუხლის მე-5 ნაწილის საფუძველზე, ერთობლივი შემოსავალი გაანგარიშდა არაპირდაპირი მეთოდით. ჩატარდა მეწარმე ფიზიკური პირის მიერ ეკონომიკურ საქმიანობაში გამოყენებული ფასნამატის ანალიზი. მეწარმის მიერ დოკუმენტური რეალიზაციის მოცულობა, მთლიან რეალიზაციაში 1%-ზე ნაკლებია (შეადგენს 0.8%-ს), ამასთან, ვერ ხდება შეძენის სასაქონლო ზედნადებებში მითითებული საქონლის კონკრეტული დასახელებების მიხედვით რეალიზაციის სასაქონლო-ზედნადებებში მითითებული საქონლის ზოგად დასახელებებთან კავშირის დადგენა. შემოწმება დაეყრდნო გადასახადის გადამხდელის მიერ განვადებით გაყიდული საქონლის სარეალიზაციო ფასებისა და სასაქონლო ზედნადებებით შეძენილი ტექნიკის ფასების ანალიზის შედეგად გამოთვლილ ფასნამატს, რომლის მიხედვითაც, განვადებით გაყიდული საქონლის შემთხვევაში გადასახადის გადამხდელის გამოყენებული ფასნამატი შეადგენს 19.6%-ს, განვადების შემთხვევაში მეწარმე ფიზიკური პირის მიერ დადგენილი სარეალიზაციო ფასი იზრდება, საფინანსო დაწესებულებებისთვის გადასახდელ განვადებასთან დაკავშირებული ხარჯის გათვალისწინებით.\nშემოწმებით მეწარმის მიერ ეკონომიკური საქმიანობის ფარგლებში საცალო რეალიზაციის დროს გამოყენებული ფასნამატი დადგინდა 13.6%-ის ოდენობით. დოკუმენტურად დადასტურებული, განვადებით გაყიდული, საქონლის ფასნამატის გაანგარიშების ცხრილები შეჯერებულია გადასახადის გადამხდელთან, მეწარმე ზეპირსიტყვიერად ეთანხმება აღნიშნულ მონაცემს. ამასთან, შემოწმების ანალიზით, იმავე საქმიანობის ფარგლებში იმავე ტერიტორიაზე სხვა ეკონომიკური სუბიექტების მიერ გამოყენებული, აუდირებული დადგენილი ფასნამატებიც ემთხვევა აღნიშნულ მონაცემს. გადამხდელის მიერ არაიდენტიფიცირებად რეალიზაციებზე გავრცელებულ იქნა შემოწმებით დადგენილი საცალო რეალიზაციის ფასნამატი შესაბამისი პერიოდების გათვალისწინებით. \nსაგადასახადო კოდექსის მე-100 მუხლის მიხედვით, გაიზრდა მეწარმე ფიზიკური პირის 2020 წლის საშემოსავლო გადასახადის წლიურ დეკლარაციაში დასაფიქსირებელი ერთობლივი შემოსავალი. ასევე, შესაბამისი შესამოწმებელი პერიოდების მიხედვით, გაიზარდა დამატებული ღირებულების გადასახადით დასაბეგრი ბრუნვების ოდენობები. გადასახადის გადამხდელს დაერიცხა საშემოსავლო გადასახადი და დღგ და დაეკისრა საგადასახადო კოდექსის 275-ე მუხლით გათვალისწინებული ჯარიმა\nშემოწმების აქტის საფუძველზე გამოიცა გადასახადების/გადასახდელების და საგადასახადო სანქციების თანხების დარიცხვის/შემცირების შესახებ 2022 წლის 13 ივლისის №18412 ბრძანება და ამავე თარიღის №021-66 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 2022 წლის 28 სექტემბრის №24852 ბრძანებით საჩივარი ნაწილობრივ დაკმაყოფილდა. არაპირდაპირი მეთოდით განსაზღვრული საგადასახადო ვალდებულებების დაზუსტების მიზნით:\nა) გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები; \nბ) დაევალა აუდიტის დეპარტამენტს, დამატებით შეისწავლოს წარმოდგენილი მტკიცებულებები (მ.შ საჩივარზე თანდართული დოკუმენტაცია) და შესწავლის შედეგების გათვალისწინებით, სათანადო საფუძვლის არსებობის შემთხვევაში, განახორციელოს საგადასახადო ვალდებულებების კორექტირება (შემცირება); \nდანარჩენ ნაწილში საჩივარი არ დაკმაყოფილდა.\nშემოსავლების სამსახურის 2022 წლის 28 სექტემბრის №24852 ბრძანების აღსრულების შედეგად, აუდიტის დეპარტამენტის 2023 წლის 24 იანვრის დასკვნის საფუძველზე გადამხდელს საგადასახადო შემოწმებით დარიცხული თანხები შეუმცირდა ჯამში 50 094 ლარით, მათ შორის, გადასახადი 33 168 ლარი და ჯარიმა 16 926 ლარი. აღნიშნულზე, გადასახადის გადამხდელს წარედგინა 2023 წლის 15 თებერვლის №021-3 კორექტირებული საგადასახადო მოთხოვნა.\n2023 წლის 15 თებერვლის №021-3 კორექტირებული საგადასახადო მოთხოვნა გასაჩივრდა შემოსავლების სამსახურში. შემოსავლების სამსახურის 19.06.2023 წლის №13759 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nგადამხდელის საჩივარში გამოთქმული პრეტენზიები საფუძველს მოკლებულია. ამასთან, შემოსავლების სამსახური ყურადღებას ამახვილებს ფაქტობრივ გარემოებაზე, რომლის მიხედვით, გადასახადის გადამხდელის მიერ წარმოდგენილი დოკუმენტების გათვალისწინებით, გადაანგარიშებით საცალო რეალიზაციაზე გავრცელებულ იქნა 6.45%-იანი ფასნამატი, რის საფუძველზე დაკორექტირდა დღგ-ით დასაბეგრი ბრუნვა და ერთობლივი შემოსავალი.\nსაქმეზე არსებული მტკიცებულებების, აუდიტის დეპარტამენტის მიერ შედგენილი დასკვნის და შესაბამისად, განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარმოდგენილი საჩივრის დაკმაყოფილების საფუძველი. \n\n\nმომჩივნის არგუმენტაცია\nმიაჩნია რომ შემმოწმებლის მიერ არასწორად გაკეთდა ანალიზი საქონლის გაყიდვისას არსებული ფასნამატის შესახებ. კერძოდ, არ იქნა გათვალისწინებული განვადებით გაყიდული საქონლის რეალური ფასნამატი, რომელიც შეადგენს 13,60 %-ს, ხოლო შემმოწმებლის მიერ კვლავ გაანგარიშებულია ფასნამატი 19,60-%-ზე.\nზემოთ აღწერილი გარემოებების გათვალისწინებით ითხოვს მოხდეს განვადებით გაყიდული საქონლის გაანგარიშება 13,60 % ფასნამატზე. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 304-ე მუხლის 21 ნაწილის თანახმად, თუ გასაჩივრებული გადაწყვეტილება/საგადასახადო მოთხოვნა გამოცემულია დავის განმხილველი ორგანოს მიერ მიღებული გადაწყვეტილების შესაბამისად, დავის განმხილველი ორგანო იღებს გადაწყვეტილებას საჩივრის დაკმაყოფილებაზე უარის თქმის შესახებ.\nსაგადასახადო შემოწმების შედეგების გადაანგარიშების თაობაზე გამოცემული დასკვნის მიხედვით დგინდება შემდეგი:\nგადასახადის გადამხდელის მიერ წარმოდგენილ იქნა საქონლის რეალიზაციასთან დაკავშირებული დოკუმენტები, კერძოდ, მყიდველებთან გაფორმებული საგარანტიო ტალონები და ამობეჭდილი ჩეკები. საგარანტიო ტალონებში დეტალურად არის აღწერილი გაყიდული ნივთის დასახელება, მოდელი, სერიული ნომერი და გაყიდვის თარიღი, ამობეჭდილ ჩეკებში კი ფიქსირებულია გაყიდვის ფასი. წარმოდგენილი დოკუმენტაციით გაყიდული ტექნიკა ზუსტად იდენტიფიცირდება და ემთხვევა სასაქონლო ზედნადებებით გაყიდულ ტექნიკას, ფასნამატი კი შეადგენს 6.45%-ს. საგადასახადო შემოწმების დროს კი შემმოწმებლების მიერ საცალო რეალიზაციებზე გავრცელებულია 13.6%-იანი ფასნამატი. გადაანგარიშებით საცალო რეალიზაციებზე გავრცელებულ იქნა 6.45%-იანი ფასნამატი, შედეგად კომპანიას შეუმცირდა შემოწმებით დარიცხული გადასახადი როგორც დღგ-ის, ასევე 2020 წლის საშემოსავლო გადასახადის ნაწილში. ასევე, შემცირდა საქართველოს საგადასახადო კოდექსის 275-ე მუხლის შესაბამისად დარიცხული ჯარიმაც. დღგ-ში დარიცხული თანხა შემცირდა 23 074 ლარით, 2020 წლის საშემოსავლო გადასახადში დარიცხული თანხა კი 10 094 ლარით, დარიცხული ჯარიმა კი შემცირდა 16 926 ლარით.\nსადავო საქმეზე არსებული მასალების შესწავლის/შეფასების და ფაქტობრივი გარემოებების გათვალისწინებით, საგადასახადო ორგანოს მიერ მომჩივნის საგადასახადო ვალდებულების გადაანგარიშება განხორციელებულია შემოსავლების სამსახურის 2022 წლის 28 სექტემბრის №24852 ბრძანების შესაბამისად და საბჭოს მიაჩნია, რომ არ არსებობს საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nარაპირდაპირი მეთოდის გამოყენების საფუძვლები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n30\n\nდოკუმენტის დათვალიერება\n\ninfohub@rs.ge",
    "title": "Document 7132e728-53c4-4031-9252-1a3070c1392c"
  }
}