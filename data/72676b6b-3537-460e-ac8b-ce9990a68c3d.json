{
  "id": "72676b6b-3537-460e-ac8b-ce9990a68c3d",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24231/2/2024\n13 იანვარი 2025\nდოკუმენტის #:\n24231/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n27 ნოემბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი, ვალის მართვის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, შემოსავლის მიღებასთან დაკავშირებული ხარჯები, დღგ-ით დასაბეგრი ოპერაციები\nჩამოტვირთვა\nგაზიარება\n1\nI ეტაპი - შემოსავლების სამსახური\n2 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№24231/2/2024\n27 დეკემბერი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „-------“ (ს/ნ -------) \nმოპასუხე: აუდიტის დეპარტამენტი/ვალის მართვის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 28.11.2024 წელს განიხილა და მიიღო გადაწყვეტილება შპს ------- 31.10.2024 წელს რეგისტრირებულ საჩივარზე (რეგისტრაციის №24231/2/2024).\n\n\nდავის საგანი:\n1. არაპირდაპირი მეთოდით განსაზღვრული საგადასახადო ვალდებულებები;\n2. კომპანიის კუთვნილი სატრანსპორტო საშუალების სხვა პირების მიერ გამოწერილ სასაქონლო ზედნადებებში დაფიქსირების საფუძველზე გაწეული მომსახურების საწარმოს მიერ გაწეულ მომსახურებად განხილვა და აუდირებულ/მესამე მხარესთან გადამოწმებული გადაზიდვის მომსახურების ღირებულების გავრცელება;\n3. დებიტორულ და კრედიტორულ დავალიანებას შორის სხვაობის მიღებულად და დირექტორზე გაცემულ ხელფასად განხილვა;\n4. საგადასახადო დავალიანების გადახდევინების უზრუნველყოფის ღონისძიებები.\n\n\nგასაჩივრებული გადაწყვეტილება: \n1. აუდიტის დეპარტამენტის 4.07.2024 წლის №006-348 საგადასახადო მოთხოვნა;\n2. ვალის მართვის დეპარტამენტის 1.07.2024 წლის №011-2460 ქონებაზე ყადაღის დადების შესახებ ბრძანება;\n3. ვალის მართვის დეპარტამენტის 18.07.2024 წლის №2024/011-2460/1 ქონებაზე ყადაღის დადების შესახებ აქტი;\n4. შემოსავლების სამსახურის 9.10.2024 წლის №22039 ბრძანება.\n\n\nდარიცხული თანხა: 350 842,87 ლარი.\nმათ შორის:\nგადასახადი - 224 787\nდღგ - 120 543\nსაშემოსავლო გადასახადი - 103 993\nქონების გადასახადი - 251\nჯარიმა - 111 922\nსაურავი - 14 133,8\n\n\nპროცედურული გარემოებები \nმომჩივნის საქმიანობაა საბითუმო ვაჭრობა საკვები პროდუქტებით. \nაუდიტის დეპარტამენტის 28.06.2024 წლის შემოწმების აქტით შემოწმებულია მომჩივნის საქმიანობის 1.01.2021 წლიდან 1.03.2024 წლამდე, ხოლო სმფ-ების ინვენტარიზაციის მიზნებისთვის 27.05.2024 წლის ჩათვლით საანგარიშო პერიოდები. 28.06.2024 წლის შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 4.07.2024 წლის №006-348 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 9.10.2024 წლის №22039 ბრძანებით საჩივრები აუდიტის დეპარტამენტის 4.07.2024 წლის №006-348 საგადასახადო მოთხოვნის ნაწილში ნაწილობრივ დაკმაყოფილდა, ხოლო ვალის მართვის დეპარტამენტის 1.07.2024 წლის №011-2460 ქონებაზე ყადაღის დადების შესახებ ბრძანების და ვალის მართვის დეპარტამენტის 18.07.2024 წლის №2024/011-2460/1 ქონებაზე ყადაღის დადების შესახებ აქტის ნაწილში დარჩა განუხილველი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები: \n1. არაპირდაპირი მეთოდით განსაზღვრული საგადასახადო ვალდებულებები\nფაქტების აღწერა/დარიცხვის საფუძვლები \nსაწარმოს საქმიანობის ადგილი არის ქალაქ ------- და -------. კომპანია ყიდულობს საქონელს როგორც ადგილობრივ ბაზარზე, ასევე, იმპორტის გზით და შემდგომ ადგილობრივ ბაზარზე ყიდის როგორც დოკუმენტურად, ასევე დოკუმენტის გარეშე. შესამოწმებელ პერიოდში გადამხდელს წარმოდგენილი აქვს ბუღალტრული აღრიცხვის პროგრამა „ორისი“.\nსაგადასახადო მონიტორინგის დეპარტამენტმა 27.05.2024 წელს ჩაატარა სმფ-ების ინვენტარიზაცია, რომლის მიხედვითაც დადგინდა საწარმოს ფაქტობრივი ნაშთი 60 218 ლარის ოდენობით. საწარმოს 2023 წლის დეკემბრიდან 2024 წლის თებერვლის ჩათვლით პერიოდში შეძენილი ჰქონდა სხვადასხვა სახის ხორცპროდუქტები, რომლის რეალიზაცია ხორციელდებოდა დოკუმენტის გარეშე.\nინვენტარიზაციის შედეგების გათვალისწინებით გაანგარიშდა შემოწმების პერიოდის ბოლოსთვის არსებული სმფ-ის ნაშთი, ასევე, საწარმოს მიერ საცალოდ რეალიზებული პროდუქციის რპთ. აღნიშნულ რპთ-ზე გავრცელდა ხორცპროდუქტების აუდირებული ფასნამატი (37%) და დაანგარიშდა საწარმოს მიერ დამატებით მიღებული შემოსავლები.\nგადასახადის გადამხდელს შესამოწმებელი პერიოდის ბოლოსთვის უფიქსირდებოდა საკუთარი კაპიტალი 581 426 ლარის ოდენობით, რომელთან დაკავშირებითაც შემოწმების პროცესში წარმოადგინა განცხადება და მოითხოვა არაპირდაპირ დათვლილი თანხების შემცირება საწესდებო კაპიტალის შემცირების გზით. ფაქტობრივი გარემოებებისა და საგადასახადო კოდექსის 73-ე მუხლის მე-5 ნაწილის, 49-ე, 159-ე, 101-ე, 154-ე მუხლების გათვალისწინებით, დამატებით დადგენილი შემოსავალი დაიბეგრა დღგ-ით და ვინაიდან აღნიშნული შემოსავლების აღრიცხვა არც სალაროში და არც საბანკო ანგარიშზე არ ფიქსირდებოდა, შემოსავლების ის ნაწილი, რომელიც გადამხდელს არ ჰქონდა აღრიცხული შემოსავლად, დაკვალიფიცირდა საწარმოს დირექტორზე გაცემულ ხელფასად და დაიბეგრა გადახდის წყაროსთან საშემოსავლო გადასახადით. მომჩივანს ასევე დაეკისრა საგადასახადო კოდექსის 275-ე მუხლით განსაზღვრული ჯარიმა.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 136-ე მუხლის მე-3 ნაწილზე, 49-ე მუხლის პირველი ნაწილის „ე“ ქვეპუნქტზე, 61-ე მუხლის მე-3 ნაწილზე, 73-ე მუხლის მე-5 ნაწილის „ა“ ქვეპუნქტზე, 158-ე მუხლის პირველ ნაწილზე, 159-ე მუხლის პირველი ნაწილის „ა“ ქვეპუნქტზე, 163-ე მუხლის პირველ და მე-2 ნაწილებზე, 164-ე მუხლის პირველ ნაწილზე, 73-ე მუხლის მე-9 ნაწილის „ბ“ ქვეპუნქტზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე, 105-ე მუხლის მე-2 ნაწილზე, 72-ე მუხლის პირველ ნაწილზე, 43-ე მუხლის მე-4 ნაწილზე, საქართველოს ზოგადი ადმინისტრაციული კოდექსის 96–ე და 97-ე მუხლებზე, ფაქტობრივ გარემოებებზე და მიიჩნევს, ვინაიდან გადამხდელის სააღრიცხვო დოკუმენტაციით შეუძლებელი იყო დაბეგვრის ობიექტის დადგენა, შემოწმების მიერ გადამხდელის საგადასახადო ვალდებულებების განსაზღვრა არაპირდაპირი მეთოდის გამოყენებით მართლზომიერია. ამასთან, საწარმოს მიერ საცალოდ რეალიზებული პროდუქციის რპთ-ზე ხორცპროდუქტების აუდირებული ფასნამატის გაანგარიშება, რამაც გამოიწვია დამატებითი შემოსავლის განსაზღვრა შესაბამისობაშია კანონმდებლობის მოთხოვნებთან. ასევე, შემოწმების შედეგად მიღებული აღურიცხველი ფულადი შემოსავლები, ოპერაციის შინაარსის გათვალისწინებით, წარმოადგენს საწარმოს დირექტორზე გაცემულ ხელფასს და მისი გადახდის წყაროსთან დაბეგვრა მართლზომიერია. თუმცა, საწარმოს დირექტორზე ხელფასად განხილვის საფუძვლით განსაზღვრული საგადასახადო ვალდებულებების დაზუსტების მიზნით, გადასახადის გადამხდელს უნდა მიეცეს წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს გაწეული ხარჯის დოკუმენტურად დადასტურებული მტკიცებულებები. თავის მხრივ, უნდა დაევალოს აუდიტის დეპარტამენტს შეისწავლოს/გამოიკვლიოს გადასახადის გადამხდელის მიერ წარმოდგენილი მტკიცებულებები (მ.შ. საჩივრებზე თანდართული) და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საწარმოს დირექტორზე ხელფასად განხილვის საფუძვლით განსაზღვრული საგადასახადო ვალდებულებების კორექტირება (შემცირება).\nრაც შეეხება გადამხდელის არგუმენტს, რომ შემოწმების მიმდინარეობისას მოითხოვა 2024 წლის მაისის თვის კორექტირებული დღგ-ის დეკლარაციის გათვალისწინება და არ მოხდა მისი პირადი აღრიცხვის ბარათზე ასახვა, შემოსავლების სამსახური მიუთითებს საგადასახადო კოდექსის 69-ე მუხლის მე-4 ნაწილზე, რომლის თანახმად, იმ პერიოდზე ან საკითხზე, რომელზედაც მიმდინარეობს ან უნდა ჩატარდეს საგადასახადო შემოწმება, პირის მიერ საგადასახადო დეკლარაციის (მათ შორის, შესწორებული საგადასახადო დეკლარაციის) წარდგენა დაუშვებელია საგადასახადო შემოწმების ჩატარების შესახებ სასამართლოს/საგადასახადო ორგანოს შესაბამისი გადაწყვეტილების/შეტყობინების ჩაბარებიდან ან ამ გადაწყვეტილების/შეტყობინების გადასახადის გადამხდელის ავტორიზებული მომხმარებლის გვერდზე ელექტრონულად განთავსებიდან ან საგადასახადო სამართალდარღვევის ოქმის შედგენიდან შესაბამისი საგადასახადო მოთხოვნის ამ პირისათვის ჩაბარებამდე პერიოდში. ხოლო მე-2 ნაწილის თანახმად, იმ პერიოდზე ან საკითხზე, რომელზედაც საგადასახადო ორგანომ უკვე განახორციელა საგადასახადო შემოწმება ან დარიცხვა, პირის მიერ საგადასახადო დეკლარაციის (მათ შორის, შესწორებული საგადასახადო დეკლარაციის) წარდგენის შემთხვევაში საგადასახადო ორგანოს უფლება აქვს, აღრიცხვა განახორციელოს ამ საგადასახადო დეკლარაციის (მათ შორის, შესწორებული საგადასახადო დეკლარაციის) მიხედვით. აღნიშნულის შესახებ საგადასახადო ორგანოს უფლებამოსილი პირი გამოსცემს მოტივირებულ ბრძანებას. ამდენად, შემოსავლების სამსახურს მიაჩნია, რომ აღნიშნულ ნაწილში მომჩივნის მოთხოვნა დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \n2023 წლის დეკემბრიდან 2024 წლის თებერვლის პერიოდებში შეძენილი სხვადასხვა სახის ხორცპროდუქტები რეალიზებულია არა მხოლოდ საცალოდ არამედ ასევე დოკუმენტურად, რასაც ადასტურებს შპს „-------“-ს მიერ არაერთ კომპანიაზე გაწერილი სასაქონლო ზედნადებები. დოკუმენტურ რეალიზაციაზე მყიდველებისგან თანხის მიღება ხდებოდა როგორც ნაღდი ანგარიშსწორებით, ასევე საბანკო ანგარიშზე თანხის ჩარიცხვის გზით. (იხ. დანართი №4 - ხორც-პროდუქტების დოკუმენტური რეალიზაციები).\nრაც შეეხება ხორც-პროდუქტებზე გავრცელებულ ფასნამატს. შპს „-------“ ხორცის დიდ პარტიას ყიდდა უმეტესად დოკუმენტურად, საბითუმოდ. ფასნამატი მერყეობს 6%-დან 10%-მდე და ერთეულ შემთხვევაში იყო 24%. გაუგებარია რაზე დაყრდნობით მოხდა ფასნამატის პროცენტის ასეთი დრამატული ზრდა 37%-მდე და ასეთი რა სახის ანალოგია იქნა გამოყენებული. აღნიშნული ფასნამატის პროცენტი არის ძალიან მაღალი და შეუსაბამო შპს „-------“-ს საქმიანობასთან და კომპანიას აყენებს გაკოტრების რისკის წინაშე.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის მიხედვით, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 158-ე მუხლის პირველი ნაწილის თანახმად, დღგ-ით დასაბეგრ პირად (შემდგომ - დასაბეგრი პირი) განიხილება ნებისმიერი პირი, რომელიც ნებისმიერ ადგილზე დამოუკიდებლად ახორციელებს ნებისმიერი სახის ეკონომიკურ საქმიანობას, მიუხედავად ამ საქმიანობის მიზნისა და შედეგისა.\nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციებია, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nსაგადასახადო კოდექსის 163-ე მუხლის პირველი და მე-2 ნაწილების თანახმად:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც. \nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს. ამავე მუხლის მე-2 ნაწილის „ა“ და „ბ“ ქვეპუნქტების თანახმად, გადახდის წყაროსთან გადასახადის დაკავებისას:\nა) გადასახადის დაკავებისა და ბიუჯეტში მისი გადარიცხვისათვის პასუხისმგებლობა ეკისრება შემოსავლის გადამხდელს;\nბ) გადასახადის თანხის დაუკავებლობის შემთხვევაში შემოსავლის გადამხდელი ვალდებულია ბიუჯეტში შეიტანოს დაუკავებელი გადასახადის თანხა ფაქტობრივად გადახდილი ანაზღაურების შესაბამისად და მასთან დაკავშირებული სანქციები. \nსაგადასახადო კოდექსის 105-ე მუხლის მე-2 ნაწილის თანახმად, თუ ამ კოდექსით სხვა რამ არ არის გათვალისწინებული, ყველა ხარჯი დოკუმენტურად უნდა იყოს დადასტურებული.\nსაგადასახადო კოდექსის 72-ე მუხლის პირველი ნაწილის თანახმად, პირველადი საგადასახადო დოკუმენტი არის წერილობითი დოკუმენტი, რომლითაც შესაძლებელია სამეურნეო ოპერაციის მონაწილე მხარეთა იდენტიფიცირება, აქვს თარიღი და მოიცავს მიწოდებული საქონლის/გაწეული მომსახურების ჩამონათვალსა და ღირებულებას.\nსაბჭოს სხდომაზე საჩივრის ზეპირი განხილვისას აუდიტის დეპარტამენტის წარმომადგენელმა განმარტა, რომ მომჩივანს საბუღალტრო პროგრამაში აქვს ჯამური ჩამოწერები, შესაბამისად, შეუძლებელი იყო დაბეგვრის ობიექტის დადგენა, რის გამოც გამოყენებულ იქნა საგადასახადო ვალდებულებების განსაზღვრის არაპირდაპირი მეთოდი. ამასთან, შემოწმების ჯგუფმა იხელმძღვანელა ინვენტარიზაციის შედეგებით და დაიანგარიშა შემოწმების პერიოდის ბოლოსთვის არსებული სმფ-ის ნაშთი, ასევე, საწარმოს მიერ საცალოდ რეალიზებული პროდუქციის რპთ. აღნიშნულ რპთ-ზე შემოწმებამ გაავრცელა ხორცპროდუქტების აუდირებული ფასნამატი (37%) და დაანგარიშდა საწარმოს მიერ დამატებით მიღებული შემოსავლები.\nმომჩივანი აღნიშნავს, რომ არაპირდაპირი მეთოდის გამოყენება და განსაზღვრული ფასნამატი არ არის სამართლიანი, თუმცა ვერ წარმოადგენს მისი არგუმენტების შესაბამის დამატებით დოკუმენტურ მტკიცებულებებს.\nმხარეთა არგუმენტების, სადავო საქმეზე არსებული მასალების შესწავლის/შეფასების და ფაქტობრივი გარემოებების გათვალისწინებით, ვინაიდან მომჩივანი საგადასახადო კოდექსით დადგენილი წესით არ აწარმოებდა ბუღალტრულ აღრიცხვას, რის გამოც შეუძლებელი იყო დაბეგვრის ობიექტის სრულად დადგენა, საბჭოს მიაჩნია, რომ მართებულია საგადასახადო ორგანოს გადაწყვეტილება მომჩივნის საგადასახადო ვალდებულებების არაპირდაპირი მეთოდით განსაზღვრის შესახებ და ამ ნაწილში არ არსებობს მომჩივნის არგუმენტების გათვალისწინების და საჩივრის დაკმაყოფილების საფუძველი.\n\n\n2. კომპანიის კუთვნილი სატრანსპორტო საშუალების სხვა პირების მიერ გამოწერილ სასაქონლო ზედნადებებში დაფიქსირების საფუძველზე გაწეული მომსახურების საწარმოს მიერ გაწეულ მომსახურებად განხილვა და აუდირებულ/მესამე მხარესთან გადამოწმებული გადაზიდვის მომსახურების ღირებულების გავრცელება\nფაქტების აღწერა/დარიცხვის საფუძვლები \nშემოსავლების სამსახურის გადასახადების ადმინისტრირების საინფორმაციო სისტემაში არსებული მონაცემების მიხედვით დადგინდა, რომ საწარმოს ბალანსზე არსებული ავტოსატრანსპორტო საშუალება გადაზიდვის მომსახურებას უწევდა სხვადასხვა პირს. აღნიშნული მომსახურებისგან მიღებული თანხები საწარმოს მიერ არ იყო აღრიცხული. გადაზიდვის მომსახურებასთან დაკავშირებით, გადამხდელს დამატებითი წერილობითი ახსნა-განმარტება არ წარმოუდგენია. შესაბამისად, შემოწმების ჯგუფის მიერ გამოყენებული იქნა სხვადასხვა მიმართულებებზე აუდირებული და მესამე მხარესთან გადამოწმებული გადაზიდვის მომსახურების ღირებულებები. ასევე, გადამხდელს შესამოწმებელი პერიოდის ბოლოსთვის უფიქსირდებოდა საკუთარი კაპიტალი 581 426 ლარის ოდენობით.\nზემოაღნიშნულიდან გამომდინარე, შემოწმების ჯგუფის მიერ გაანგარიშდა საწარმოს მიერ გაწეული მომსახურებების სრული ღირებულება, რომელიც დაიბეგრა დღგ-ით, ხოლო საწარმოს მიერ მიღებულ ფულზე ჩაითვალა, რომ საწარმოს დამფუძნებელმა შეიმცირა საკუთარი კაპიტალი. შედეგად, გადამხდელს დაერიცხა დღგ დაეკისრა საგადასახადო კოდექსის 275-ე მუხლით განსაზღვრული ჯარიმა.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 136-ე მუხლის მე-3 ნაწილზე, 73-ე მუხლის მე-5 ნაწილის „ა“ ქვეპუნქტზე, 159-ე მუხლის პირველი ნაწილის „ა“ და „ბ“ ქვეპუნქტებზე, 163-ე მუხლის პირველ ნაწილზე, 164-ე მუხლის პირველ ნაწილზე, 43-ე მუხლის მე-4 ნაწილზე, ფაქტობრივ გარემოებებზე და მიიჩნია, რომ კომპანიის კუთვნილი სატრანსპორტო საშუალებების სხვა პირების მიერ გამოწერილ სასაქონლო ზედნადებებში დაფიქსირების საფუძველზე გაწეული მომსახურების საწარმოს მიერ გაწეულ მომსახურებად განხილვა და გადაზიდვის ღირებულების განსაზღვრა, რომელიც აღებული იქნა სხვადასხვა მიმართულებებზე აუდირებული და მესამე მხარესთან გადამოწმებული გადაზიდვის მომსახურების ღირებულებიდან მართლზომიერია. ამდენად, წარმოდგენილი საჩივრები აღნიშნულ ნაწილში დაუსაბუთებელია და არ არსებობს მათი დაკმაყოფილების სამართლებრივი საფუძველი.\n\n\nმომჩივნის არგუმენტაცია\nარ ეწევა სატრანსპორტო გადაზიდვის მომსახურებას. შეუძლებელია იმის კონტროლი ვინ რომელ ზედნადებში მიუთითა ჩვენი ავტომობილი. თავისუფლად შესაძლებელია ნებისმიერმა კომპანიამ მიუთითოს თავის ზედნადებში ავტომობილის ნომერი და სამწუხაროდ არ არსებობს არანაირი ბერკეტი იმისა, რომ აღნიშნული გაკონტროლდეს.\nუცნობია იმ კომპანიების ვინაობა, თუ ვინ იყენებდა ავტომობილის ნომერს თავის სასაქონლო ზედნადებებში. ერთეულ შემთხვევებში ავტომობილი ათხოვა ნაცნობს მისი პირადი მიზნებისთვის, თუმცა აღსანიშნავია რომ არ მომხდარა ამის სანაცვლოდ მხრიდან რაიმე ოდენობის თანხის მიღება.\nსახელწიფომ უნდა უზრუნველყოს ბერკეტი, რომელიც დაიცავს არაკეთილსინდისიერი პირებისგან და ნებისმიერ პირს არ უნდა ჰქონდეს საშუალება მიუთითოს მონაცემები იქ, სადაც რეალურად არ ფიგურირებს. აღნიშნული არის უფლებების დარღვევა, იმ ლოგიკით რა ლოგიკითაც შემოწმებამ იხელმძღვანელა შესაძლოა მომავალშიც დაჯარიმდეს ისეთი მომსახურებისთვის, რაც არ გაუწევია, რის შესახებ ინფორმაციაც არ ჰქონია და არც ბერკეტი ჰქონია აღნიშნულის გაკონტროლების.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის მიხედვით, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების მიხედვით, დღგით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა.\nსაგადასახადო კოდექსის 163-ე მუხლის პირველი ნაწილის თანახმად, საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\nსაგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nდადგენილია, რომ საწარმოს ბალანსზე არსებული ავტოსატრანსპორტო საშუალება გადაზიდვის მომსახურებას უწევდა სხვადასხვა პირს. აღნიშნული მომსახურებისგან მიღებული თანხები საწარმოს მიერ არ იყო აღრიცხული ბუღალტრულ აღრიცხვაში. გადაზიდვის მომსახურებასთან დაკავშირებით, გადამხდელს დამატებითი წერილობითი ახსნა-განმარტება არ წარმოუდგენია. შესაბამისად, შემოწმების ჯგუფმა გადაზიდვის ღირებულების განსაზღვრისას გამოიყენა სხვადასხვა მიმართულებებზე აუდირებული და მესამე მხარესთან გადამოწმებული გადაზიდვის მომსახურების ღირებულებები, რომელიც დაექვემდებარა დღგ-ით დაბეგვრას.\nსაბჭოს სხდომაზე საჩივრის ზეპირი განხილვისას მომჩივანმა განმარტა, რომ არ არსებობს კონტროლის მექანიზმი ან რაიმე სახის ბერკეტი იმისათვის, რომ არ მოხდეს სხვა კომპანიების მხრიდან ზედნადებებში ავტომობილის ნომრის მითითება. თუმცა, ვერ წარმოადგენს მტკიცებულებებს ან ზედნადების გამომწერი კომპანიის ახსნა-განმარტებას, რომ მათი ავტომობილის ნომრის მითითება მოხდა შეცდომით.\nზემოაღნიშნული სამართლებრივი ნორმების, საქმეზე არსებული მასალების და დადგენილი ფაქტობრივი გარემოებების გათვალისწინებით, საბჭოს მიაჩნია, რომ წარმოდგენილი საჩივარი აღნიშნულ ნაწილში დაუსაბუთებელია და არ არსებობს მისი დაკმაყოფილების საფუძველი.\n\n\n3. დებიტორულ და კრედიტორულ დავალიანებას შორის სხვაობის მიღებულად და დირექტორზე გაცემულ ხელფასად განხილვა \nფაქტების აღწერა/დარიცხვის საფუძვლები \nშესამოწმებელ პერიოდში გადამხდელმა წარმოადგინა ბუღალტრული აღრიცხვის პროგრამა „ორისი“. აღნიშნული პროგრამის ანალიზის შედეგად, საწარმოს მომწოდებელზე - შპს „-------“-ზე (ს/ნ -------) სალაროდან გადახდილი ჰქონდა საქონლის შეძენის ღირებულება. მეორე მხარისგან ინფორმაციის გამოთხოვის შედეგად დადგინდა, რომ გადამხდელს შესამოწმებელი პერიოდის ბოლოსთვის უფიქსირდებოდა კრედიტორული დავალიანება 87 251 ლარის ოდენობით. გადამხდელს შესამოწმებელი პერიოდის ბოლოსთვის უფიქსირდებოდა დებიტორული დავალიანება - შპს „-------“ (ს/ნ -------) მიმართ. საწარმოს შესამოწმებელ პერიოდში არ წარმოუდგენია აღნიშნული დებიტორული დავალიანების დამადასტურებელი დოკუმენტი.\nფაქტობრივი გარემოებიდან გამომდინარე, აღნიშნული დავალიანებების სხვაობები, საგადასახადო კოდექსის 73-ე მუხლის მე-9 ნაწილის საფუძველზე, დაკვალიფიცირდა საწარმოს დირექტორზე გაცემულ ხელფასად. პირს დაერიცხა საშემოსავლო გადასახადი და დაეკისრა საგადასახადო კოდექსის 275-ე მუხლით განსაზღვრული ჯარიმა. \n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 136-ე მუხლის მე-3 ნაწილზე, 73-ე მუხლის მე-9 ნაწილის ,,ბ“ ქვეპუნქტზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე, 43-ე მუხლის მე-4 ნაწილზე, ფაქტობრივ გარემოებებზე და მიიჩნია, რომ შემოწმების მიერ დებიტორულ და კრედიტორულ დავალიანებებს შორის არსებული სხვაობა, ოპერაციის შინაარსის გათვალისწინებით, წარმოადგენს საწარმოს დირექტორზე გაცემულ ხელფასს და მისი გადახდის წყაროსთან დაბეგვრა საქართველოს საგადასახადო კოდექსის 154-ე მუხლის საფუძველზე მართლზომიერია, ხოლო წარმოდგენილი საჩივრები აღნიშნულ ნაწილში დაუსაბუთებელია და არ არსებობს მათი დაკმაყოფილების სამართლებრივი საფუძველი.\n\n\nმომჩივნის არგუმენტაცია \nშპს ------- აქვს შპს „-------“-ს მიმართ დავალიანება, რომელიც გახდა პრობლემური, ვინაიდან შპს ------- შპს ------- მოლაპარაკებულ ვადებში არ გადაუხადა თანხა და დღეის მდგომარეობით აღნიშნულ კომპანიასთან მიმდინარეობს სასამართლოს გზით დავის პროცედურები. შესაბამისად მათგან რაიმე სახის დასტურის მიღება დებიტორულ დავალიანებაზე ვერ მოვახერხეთ, ვინაიდან არ გამოდიან კონტაქტზე და თავს არიდებენ პასუხისმგებლობას. არ ვეთანხმებით აღნიშნული დებიტორული დავალიანების მიღებულ თანხად განხილვას და შესაბამისად დარიცხულ გადასახადებს. ვითხოვთ არასწორად დარიცხული გადასახადის სრული მოცულობით მოხსნას.\nითხოვს, მიეცეს საშუალება წარმოადგინოს შპს „-------“ სასამართლო დავის დაწყებასთან დაკავშირებით მტკიცებულება და ითხოვს გადაუხდელი დებიტორული დავალიანება არ ჩაითვალოს მიღებულად, ვინაიდან აღნიშნული თანხა არ აქვს მიღებული და ასეთი ზედაპირული მიდგომა აზარალებს და მიდის გაკოტრებამდე. ჯერ თავად დებიტორული დავალიანების არსებობამ ჩააყენა ფინანსურად მძიმე მდგომარეობაში და შემდგომ შემოსავლების სამსახურის მხრიდან ამ მიუღებელ თანხაზე დამატებით კიდევ გადასახადების დარიცხვამ. რომლის მიღებაც არ მომხდარა.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-9 ნაწილის ,,ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. ამავე მუხლის მე-4 ნაწილის მიხედვით, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nსაგადასახადო კოდექსის 154-ე მუხლის მე-2 ნაწილის „ა“ და „ბ“ ქვეპუნქტების თანახმად, გადახდის წყაროსთან გადასახადის დაკავებისას:\nა) გადასახადის დაკავებისა და ბიუჯეტში მისი გადარიცხვისათვის პასუხისმგებლობა ეკისრება შემოსავლის გადამხდელს;\nბ) გადასახადის თანხის დაუკავებლობის შემთხვევაში შემოსავლის გადამხდელი ვალდებულია ბიუჯეტში შეიტანოს დაუკავებელი გადასახადის თანხა ფაქტობრივად გადახდილი ანაზღაურების შესაბამისად და მასთან დაკავშირებული სანქციები. \nსაბჭოს სხდომაზე აუდიტის დეპარტამენტის წარმომადგენელმა განმარტა, რომ კრედიტორულ დავალიანებასთან დაკავშრებით, კომპანიიდან გამოთხოვილია შედარების აქტი და ამის საფუძველზე ჩაითვალა გაცემულ ხელფასად.\nმხარეთა არგუმენტების, სადავო საქმეზე არსებული მასალების შესწავლის/შეფასების და ფაქტობრივი გარემოებების გათვალისწინებით, საბჭოს მიაჩნია, რომ ამ ნაწილში არ არსებობს მომჩივნის არგუმენტების გათვალისწინების და საჩივრის დაკმაყოფილების საფუძველი. \n\n\n4. საგადასახადო დავალიანების გადახდევინების უზრუნველყოფის ღონისძიებები\nფაქტების აღწერა/დარიცხვის საფუძვლები \nგადასახადის გადამხდელი არ ეთანხმება ვალის მართვის დეპარტამენტის 1.07.2024 წლის №011-2460 ქონებაზე ყადაღის დადების შესახებ ბრძანებასა და 18.07.2024 წლის №2024/011-2460/1 ქონებაზე ყადაღის დადების შესახებ აქტს. აცხადებს, რომ მან ორივე გაასაჩივრა 30 დღის ვადაში და გაუგებარია, რატომ მიმართა ვალის მართვის დეპარტამენტმა საქალაქო სასამართლოს და მოითხოვა ყადაღადადებული ქონების რეალიზაცია.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 301-ე მუხლის „დ“ ქვეპუნქტზე, ფაქტობრივ გარემოებებზე და მიიჩნია, რომ საჩივრები აღნიშნულ ნაწილში უნდა დარჩეს განუხილველი.\n\n\nმომჩივნის არგუმენტაცია \nმომჩივანი არგუმენტებს არ წარმოადგენს.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 301-ე მუხლის „დ“ ქვეპუნქტის თანახმად, დავის განმხილველი ორგანო საჩივარს არ განიხილავს, თუ არ არსებობს დავის საგანი. \nშემოსავლების სამსახურის ვალის მართვის დეპარტამენტის 11.11.2024 წლის №105547-21-17 წერილიდან დგინდება, რომ 17.09.2024 წლის №011-5416 ბრძანებით, საქართველოს ფინანსთა მინისტრის 31.12.2010 წლის №994 ბრძანების 45-ე მუხლის პირველი ნაწილის „ბ“ ქვეპუნქტის საფუძველზე გაუქმდა ვალის მართვის დეპარტამენტის 1.07.2024 წლის №011-2460 ბრძანება ქონებაზე ყადაღის დადების შესახებ, აღნიშნული ბრძანების შესაბამისად შედგენილი ყადაღის აქტი და შპს „-------“ ქონების მიმართ ყადაღა ჩაითვალა მოხსნილად.\nსაბჭო მიიჩნევს, რომ ვინაიდან განსახილველ შემთხვევაში არ არსებობს დავის საგანი, შემოსავლების სამსახურის 9.10.2024 წლის №22039 ბრძანება ამ ნაწილში საჩივრების განუხილველად დატოვების შესახებ მართებულია და არ არსებობს მისი გაუქმების სამართლებრივი საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nსაქონლის მიწოდება/მომსახურების გაწევა\nხარჯები რომლებიც გამოიქვითება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n22\n\nდოკუმენტის დათვალიერება\n\ninfohub@rs.ge",
    "title": "Document 72676b6b-3537-460e-ac8b-ce9990a68c3d"
  }
}