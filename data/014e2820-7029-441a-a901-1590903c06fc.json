{
  "id": "014e2820-7029-441a-a901-1590903c06fc",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20185/2/2023\n22 აგვისტო 2023\nდოკუმენტის #:\n20185/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n15 აგვისტო 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაბაჟო ვალდებულება, რომელიც წარმოიშობა საქართველოს საბაჟო კანონმდებლობის დარღვევისას, საბაჟო საწყობის პროცედურის გამოყენება, საბაჟო საწყობის მფლობელისა და საბაჟო საწყობის პროცედურის მფლობელის ვალდებულებები, საბაჟო სამართალდარღვევა. პასუხისმგებლობის ზოგადი პრინციპები, საქონლის ან/და სატრანსპორტო საშუალების უკანონო განკარგვა, დაკარგვა ან განადგურება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№20185/2/2023\n15.08. 2023\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „------ - -------ს“ (ს /ნ --------------)\nმოპასუხე: საბაჟო დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 20.07.2023 წელს განიხილა და მიიღო გადაწყვეტილება შპს „---- - ------ის“ 5.07.2023 წელს რეგისტრირებულ საჩივარზე (რეგისტრაციის №20185/2/2023). \n\n\nდავის საგანი: \nსაბაჟო პროცედურის/რეექსპორტის პირობების დარღვევა ან სხვა ქმედება, რამაც გამოიწვია საბაჟო ზედამხედველობის ქვეშ მყოფი საქონლის ან/და სატრანსპორტო საშუალების უკანონო განკარგვა, დაკარგვა ან განადგურება.\n\n\nგასაჩივრებული გადაწყვეტილება: \n1. საბაჟო დეპარტამენტის 3.05.2023 წლის №EL208408 საბაჟო სამართალდარღვევის ოქმი;\n2. საბაჟო დეპარტამენტის 3.05.2023 წლის №EL208410 საბაჟო სამართალდარღვევის ოქმი;\n3. საბაჟო დეპარტამენტის 3.05.2023 წლის №EL208411 საბაჟო სამართალდარღვევის ოქმი;\n4. შემოსავლების სამსახურის 20.06.2023 წლის №13944 ბრძანება.\n\n\nდარიცხული თანხა: 20 254,5 ლარი. \nჯარიმა - 1144,06\nჯარიმა - 13121,99\nჯარიმა - 5988,45\n\n\nფაქტების აღწერა/დარიცხვის საფუძვლები \nსაბაჟო დეპარტამენტის უფროსის 4.11.2022 წლის №27842 ბრძანების საფუძველზე განახორციელა შპს „------ - -------ს“ (ს /ნ --------------) კუთვნილ საბაჟო საწყობში (------, დანიშნულების კოდი -----) 2022 წლის 7 ნოემბრიდან 18 ნოემბრის ჩათვლით პერიოდში სანებართვო პირობების შესრულებაზე კონტროლი.\nაღნიშნული შემოწმების შედეგად დადგინდა (შემოწმების აქტი №------, 18.11.2022), რომ ადგილი ჰქონდა შპს „------ - -------ის“ (ს /ნ --------------) მიერ სხვადასხვა საბაჟო დეკლარაციებით საბაჟო საწყობის პროცედურაში მოქცეული და შპს -----ას საბაჟო საწყობის ტერიტორიაზე განთავსებული საქონლის დანაკლისს, კერძოდ, საბაჟო საწყობის ტერიტორიაზე არ იყო განთავსებული შპს -------ის მიერ:\n– №------ (21.12.2021) საქონლის საბაჟო დეკლარაციით საბაჟო საწყობის პროცედურაში მოქცეული საქონლის (ფილტრიანი სიგარეტი „------“, საერთო რაოდენობა – 525 000 კოლოფი, საბაჟო ღირებულება – 418 730 ლარი) ნაწილი – 1 032 კოლოფი სიგარეტი (რომლის საბაჟო ღირებულებამ დეკლარირებისას წარდგენილი საქონლის ნასყიდობის დოკუმენტის მიხედვით შეადგინა – 823.12 ლარი).\n– №----------- (11.11.2021) საქონლის საბაჟო დეკლარაციით საბაჟო საწყობის პროცედურაში მოქცეული საქონლის (ფილტრიანი სიგარეტი „-----“, საერთო რაოდენობა – 441 500 კოლოფი, საბაჟო ღირებულება – 114 461.78 ლარი) ნაწილი – 2 331 კოლოფი სიგარეტი (რომლის საბაჟო ღირებულებამ დეკლარირებისას წარდგენილი საქონლის ნასყიდობის დოკუმენტის მიხედვით შეადგინა – 587.84 ლარი).\n– №---------- (11.11.2021) საქონლის საბაჟო დეკლარაციით საბაჟო საწყობის პროცედურაში მოქცეული საქონლის (ფილტრიანი სიგარეტები: „----- ------“, „---------“, „--------“, საერთო რაოდენობა – 890 000 კოლოფი, საბაჟო ღირებულება – 321 856 ლარი) ნაწილი – 202 კოლოფი სიგარეტი (რომლის საბაჟო ღირებულებამ დეკლარირებისას წარდგენილი საქონლის ნასყიდობის დოკუმენტის მიხედვით შეადგინა – 71.32 ლარი).\nსაბაჟო დეპარტამენტმა მიიჩნია, რომ შპს -----სა (ს/ნ 212856248) და შპს -----ის (ს/ნ -------) მიერ ჩადენილი იყო საბაჟო კოდექსის 172-ე მუხლით გათვალისწინებული საბაჟო სამართალდარღვევა, თუმცა მართლსაწინააღმდეგო ქმედების გამოვლენისას მოქმედი რედაქციის საბაჟო კოდექსის 163-ე მუხლის მე-8 ნაწილისა (საბაჟო სამართალდარღვევის ჩადენისთვის ამ კოდექსით გათვალისწინებული პასუხისმგებლობა პირს არ შეიძლება დაეკისროს, თუ ამ საბაჟო სამართალდარღვევის შემადგენელი ქმედება იწვევს სისხლისსამართლებრივი პასუხისმგებლობის დაკისრებას) და იმ გარემოების გათვალისწინებით, რომ საქართველოს ფინანსთა სამინისტროს საგამოძიებო სამსახურის საგამოძიებო დეპარტამენტის -----ის და -------ის სამმართველოს წარმოებაში იყო სისხლის სამართლის №------- საქმე შპს ------ას ხელმძღვანელ პირთა მიერ სანებართვო/სალიცენზიო პირობების დარღვევით განხორციელებული უკანონო სამეწარმეო საქმიანობის ფაქტზე, საგამოძიებო ორგანოს ან სასამართლოს შესაბამისი გადაწყვეტილების მიღებამდე, საბაჟო ორგანოს მიერ არ იქნა მიღებული საბაჟო სამართალდარღვევის ფაქტებზე პასუხისმგებლობის დაკისრების გადაწყვეტილება.\nსაქართველოს ფინანსთა სამინისტროს საგამოძიებო სამსახურის საგამოძიებო დეპარტამენტის -----ის და -------ის სამმართველოს 1.05.2023 წლის №------- წერილით საბაჟო დეპარტამენტს გადმოეგზავნა ----ის საქალაქო სასამართლოს 2023 წლის 12 აპრილის განაჩენი №1/360- 23, რომლითაც დამტკიცდა პროკურორსა და ბრალდებულ – შპს -----ას დირექტორს ---- -----ეს შორის 11.04.2023 წელს დადებული საპროცესო შეთანხმება და ---- -----ძე ცნობილ იქნა დამნაშავედ სისხლის სამართლის კოდექსის 192-ე მუხლის პირველი ნაწილით გათვალისწინებული დანაშაულის ჩადენაში.\nვინაიდან განსახილველ შემთხვევაში საბაჟო სამართალდამრღვევ პირებს არ დაეკისრათ სისხლის სამართლებრივი პასუხისმგებლობა საბაჟო პროცედურის/რეექსპორტის პირობების დარღვევისთვის ან სხვა ქმედებისთვის, რამაც გამოიწვია საბაჟო ზედამხედველობის ქვეშ მყოფი საქონლის ან/და სატრანსპორტო საშუალების უკანონო განკარგვა, დაკარგვა ან განადგურება, საბაჟო დეპარტამენტის 3.05.2023 წელს№EL208411, №EL208410, №EL208408 საბაჟო სამართალდარღვევის ოქმებით მომჩივანს შპს ------თან (№EL208370, №EL208373, №EL208376 საბაჟო სამართალდარღვევის ოქმები), სოლიდარულად დაეკისრა პასუხისმგებლობა საბაჟო კოდექსის 172-ე მუხლით გათვალისწინებული საბაჟო სამართალდარღვევებისთვის და სანქციის სახით შეეფარდათ ჯარიმა იდენტურ/მსგავს საქონელზე გადასახდელი იმპორტის გადასახდელის თანხის 100 პროცენტის ოდენობით.\nსადავო საბაჟო სამართალდარღვევის ოქმები გასაჩივრდა შემოსავლების სამსახურში, რომლის 20.06.2023 წლის №13944 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, საბაჟო კოდექსის მე-6 მუხლის პირველი ნაწილის „ჯ“ ქვეპუნქტზე, 122-ე მუხლის პირველი ნაწილზე, 127-ე მუხლის პირველ, მე-2 და მე-3 ნაწილებზე, 70-ე მუხლის პირველ და მე-2 ნაწილებზე, „საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების შესახებ“ საქართველოს ფინანსთა მინისტრის 29.08.2019 წლის №257 ბრძანებით დამტკიცებული „საბაჟო ზედამხედველობის შესახებ ინსტრუქციის“ (დანართი №3) პირველი მუხლის პირველი პუნქტზე, 163-ე მუხლის პირველ და მე-5 ნაწილებზე, 172-ე მუხლის პირველი ნაწილზე, დადგენილია, რომ ადგილი ჰქონდა შპს „------ - -------ს“(ს/ნ --------------) მიერ სხვადასხვა საბაჟო დეკლარაციებით საბაჟო საწყობის პროცედურაში მოქცეული და შპს -----ას საბაჟო საწყობის ტერიტორიაზე განთავსებული საქონლის დანაკლისს, რაც არის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც საბაჟო კოდექსით გათვალისწინებულია პასუხისმგებლობა. ხოლო ვინაიდან სამართალდამრღვევი პირი ერთზე მეტია და მათ საქართველოს საბაჟო კოდექსით გათვალისწინებული პასუხისმგებლობა სოლიდარულად ეკისრებათ, მომჩივნისთვის საბაჟო კოდექსის 163-ე მუხლის მე-5 ნაწილისა და 172-ე მუხლის პირველი ნაწილის შესაბამისად სოლიდარულად დაკისრებული პასუხისმგებლობა მართლზომიერია.\nრაც შეეხება მომჩივნის არგუმენტს სადავო აქტების ბათილობასთან დაკავშირებით, შემოსავლების სამსახური განმარტავს, რომ სადავო ადმინისტრაციული აქტები შეესაბამება საქართველოს კანონმდებლობით გათვალისწინებულ მოთხოვნებს და არ არსებობს მათი ბათილობის და შესაბამისად საჩივრის დაკმაყოფილების საფუძველი.\n\n\nმომჩივნის არგუმენტაცია \nარ ეთანხმება სადავოდ ქცეულ აქტებს და ითხოვს მათ ბათილად ცნობას შემდეგ გარემოებათა გამო:\nსამართალდარღვევის გამოვლენა და მის თაობაზე გადაწყვტილების მიღება სპეციფიკური მმართველობის საქმიანობას წარმოადგენს. იმისათვის, რომ შესრულდეს კანონის მოთხოვნა და ადმინისტრაციული ორგანოს მიერ მიღებული გადაწყვტილება იყო კანონშესაბამისი, ინდივიდუალური ადმინისტრაციულ-სამართლებრივი აქტის გამოცემის მნიშვნელოვანი და სავალდებულო წინაპირობაა საქმისთვის მნიშვნელობის მქონე ყველა გარემოების გამოკვლევა, გაანალიზება, შესწავლა და გადაწყვტილების მიღება ამ გარემოებათა შეფასების შედეგად, იმისათვის, რომ თავიდან იქნეს აცილებული ადმინისტრაციული ორგანოს დაუსაბუთებელი დასკვნის გაკეთება. მიუთითებს საქართველოს ზოგადი ადმინისტრაციული კოდექსის 53-ე მუხლის მე-5 ნაწილზე, ამავე კოდექსის 96-ე მუხლის პირველ ნაწილზე და განმარტავს, რომ მითითებულ ნორმათა საფუძველზე ცხადია, რომ ადმინისტრაციულმა ორგანომ უნდა გამოიყენოს კანონით მისთვის მინიჭებული ყველა შესაძლებლობა, რათა სრულყოფილად დაადგინოს და შეისწავლოს საქმისთვის მნიშვნელობის მქონე ყველა გარემოება.\nმიუთითებს საქართველოს ზოგადი ადმინისტრაციული კოდექსის 601 მუხლის პირველ ნაწილზე.\nსაქართველოს ზოგადი ადმინისტრაციული კოდექსის 53-ე უხლით განსაზღვრულია ადმინისტრაციულ-სამართლებრივი აქტის დასაბუთებულობის აუცილებლობა, კერძოდ, წერილობითი ფორმით გამოცემული ინდივიდუალური ადმინისტრაციულ -სამართლებრივი აქტი უნდა შეიცავდეს წერილობით დასაბუთებას.\nდასაბუთებას წინ უძღვის ადმინისტრაციულ-სამართლებრივი აქტის სარეზოლუციო ნაწილს. ადმინისტრაციულ-სამართლებრივ აქტში უნდა მიეთითოს ის საკანონმდებლო ან კანონქვემდებარე ნორმატიული აქტი ან მისი შესაბამისი ფორმა, რომლის საფუძველზეც გამოიცა ეს ადმინისტრაციულ სამართლებრივი აქტი.\nთუ ადმინისტრაციული ორგანო ადმინისტრაციულ-სამართლებრივი აქტის გამოცემისას მოქმედებდა დისკრეციული უფლებამოსილების ფარგლებში, წერილობით დასაბუთებაში მიეთითება ყველა ის ფაქტობრივი გარემოება, რომელსაც არსებითი მნიშვნელობა ჰქონდა ინდივიდუალური ადმინისტრაციული-სამართლებრივი აქტის გამოცემისას.\nადმინისტრაციული ორგანო უფლებამოსილი არ არის თავისი გადაწყვტილება დააფუძნოს იმ გარემოებებზე, ფაქტებზე, მტკიცებულებებზე ან არგუმენტებზე, რომლებიც არ იქნა გამოკვლეული და შესწავლილი ადმინისტრაციული წარმოების დროს. დარღვევისა და გამოყენებული ზომის ადეკვატურობის თვალსაზრისით აქტის დასაბუთების მნიშვნელობა იზრდება მით უფრო მაშინ, როდესაც აქტის შედეგს გადასახადის გადამხდელზე სანქცია/საურავის/ჯარიმის დაწესება/დარიცხვა წარმოდგენს.\nკომპანიას არანაირი მართლსაწინააღმდეგო ქმედება არ ჩაუდენია და ის თავის მოვალეობებს ასრულებს ჯეროვნად. როგორც საქმეში წარმოდგენილი საქართველოს საოლქო პროკურატურის 11/04/2023 წლის ------- შუამდგომლობით და შუამდგომლობის შესაბამისად ჯარიმის გადახდის ქვითრებით უდავოდ დგინდება კომპანიის მიმართ შედგენილ სადავო საბაჟო სამართალდარღვევის ოქმებში/საგადასახადო მოთხოვნებში ასახულ შემთხვევასთან დაკავშირებით ბრალეულ პირს შეეფარდა/დაეკისრა პასუხისმგებლობა (მათ შორის ჯარიმა), რომელმაც აღიარა ჩადენილი ქმედება და მის მიერ გადახდილ იქნა საბაჟო კოდექსის 172-ე მუხლით გათვალიწინებული ჯარიმის თანხები.\nშემოსავლების სამსახური სადავო ბრძანებაში მიუთითებს, რომ კომპანიის მიერ ჩადენილი იყო საბაჟო კოდექსით გათვალისწინებული საბაჟო სამართალდარღვევა, მაშინ როდესაც დადგენილია, რომ იმავე შემთხვევასთან დაკავშირებით არსებობს კომპეტენტური ორგანოს (თანამდებობის პირის) დადგენილება/გადაწყვეტილება პასუხისმგებლობის დაკისრების შესახებ (და შესაბამისად არ არსებობს ადმინისტრაციულ სამართალდარღვევის ფაქტი).\nყოველივე ზემოაღნიშნულიდან გამომდინარე და იმის გათვალიწინებით, რომ სადავო აქტები გამოცემულია საქმისთვის მნიშვნელობის მქონე გარემოებების სათანადოდ გამოკვლევისა და შეფასების გარეშე, რომელიც უშუალოდ და პირდაპირ ზიანს აყენებს კანონიერ ინტერესებს.\nითხოვს საჩივრის განხილვაში მონაწილეობის მიღებას და ითხოვს ბათილად იქნას ცნობილი გასაჩივრებული საბაჟო სამართალდარღვევის ოქმები და შემოსავლების სამსახურის ბრძანება.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაბაჟო კოდექსის 70-ე მუხლის პირველი და მე-2 ნაწილების თანახმად:\n1. საქართველოს საბაჟო ტერიტორიაზე შემოტანილი საქონელი შემოტანისთანავე ექვემდებარება საბაჟო ზედამხედველობას და შეიძლება დაექვემდებაროს საბაჟო კონტროლის პროცედურებს.\n2. საქონელი მისი საბაჟო სტატუსის განსაზღვრამდე საბაჟო ზედამხედველობის ქვეშ რჩება და საბაჟო ორგანოს თანხმობის გარეშე მისი საბაჟო ზედამხედველობიდან გატანა ან განკარგვა არ შეიძლება.\n„საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 29.08.2019 წლის №257 ბრძანებით დამტკიცებული „საბაჟო ზედამხედველობის შესახებ“ ინსტრუქციის (დანართი №3) პირველი მუხლის თანახმად, საბაჟო ზედამხედველობის ქვეშ მოქცეული საქონლის მიმართ შეიძლება განხორციელდეს მხოლოდ საბაჟო ორგანოსთან შეთანხმებული მოქმედებები და ოპერაციები, თუ კანონმდებლობით სხვა რამ არ არის გათვალისწინებული.\nსაბაჟო კოდექსის 49-ე მუხლის პირველი ნაწილის „ა“ ქვეპუნქტის, მე-2 და მე-3 ნაწილების თანახმად:\n1. იმპორტის გადასახადით დასაბეგრ საქონელზე საბაჟო ვალდებულება წარმოიშობა, თუ დაირღვა უცხოური საქონლის საქართველოს საბაჟო ტერიტორიაზე შემოტანასთან, საბაჟო ზედამხედველობიდან გატანასთან, გადაადგილებასთან, გადამუშავებასთან, საბაჟო საწყობში ან თავისუფალ ზონაში შენახვასთან, დროებით შენახვასთან ან განკარგვასთან დაკავშირებული საქართველოს საბაჟო კანონმდებლობა.\n2. საბაჟო ვალდებულების წარმოშობის დრო არის:\nა) იმ ვალდებულების შეუსრულებლობის ან შესრულების შეწყვეტის მომენტი, რომლის შეუსრულებლობა იწვევს საბაჟო ვალდებულების წარმოშობას;\nბ) საქონლის საბაჟო პროცედურაში/რეექსპორტში მოქცევის დეკლარაციის რეგისტრაციის მომენტი, თუ დადგინდა, რომ ფაქტობრივად არ სრულდება ამ საბაჟო პროცედურის/რეექსპორტის პირობა ან საქონლის მიზნობრივი დანიშნულებით გამოყენებისას მისი იმპორტის გადასახდელისგან გათავისუფლების პირობა.\n3. ამ მუხლის პირველი ნაწილის „ა“ და „ბ“ ქვეპუნქტებით გათვალისწინებულ შემთხვევებში ვალდებული პირი არის:\nა) ნებისმიერი პირი, რომელსაც მოეთხოვებოდა შესაბამისი ვალდებულების შესრულება;\nბ) ნებისმიერი პირი, რომელმაც იცოდა ან რომელსაც გონივრულ ფარგლებში უნდა სცოდნოდა, რომ საბაჟო ვალდებულება შესრულებული არ არის, და რომელიც მოქმედებდა იმ პირის სახელით, რომელსაც მოეთხოვებოდა საბაჟო ვალდებულების შესრულება, ან რომელიც მონაწილეობდა ისეთ ქმედებაში, რომელმაც საბაჟო ვალდებულების შეუსრულებლობა გამოიწვია;\nგ) ნებისმიერი პირი, რომელმაც შეიძინა საქონელი ან რომელიც ფლობს საქონელს და რომელმაც მისი შეძენის ან მიღების მომენტში იცოდა ან რომელსაც უნდა სცოდნოდა, რომ ამ საქონელთან დაკავშირებული საბაჟო ვალდებულება შესრულებული არ არის.\nსაბაჟო კოდექსის 172-ე მუხლის თანახმად საბაჟო პროცედურის/რეექსპორტის პირობების დარღვევა ან სხვა ქმედება, რამაც გამოიწვია საბაჟო ზედამხედველობის ქვეშ მყოფი საქონლის ან/და სატრანსპორტო საშუალების უკანონო განკარგვა, დაკარგვა ან განადგურება, – იწვევს დაჯარიმებას იდენტურ/მსგავს საქონელზე ან/და სატრანსპორტო საშუალებაზე გადასახდელი იმპორტის გადასახდელის თანხის 100 პროცენტის ოდენობით. \nსადავო საკითხზე წარმოდგენილია საბაჟო დეპარტამენტის 19.07.2023 წლის №70699-21-10 წერილი საიდანაც ირკვევა, რომ შპს „------ - -------სა“ (ს /ნ --------------) და შპს „------ - -------ის“ (ს /ნ --------------) მიერ ჩადენილი მართლსაწინააღმდეგო ქმედების გამოვლენისას მოქმედი საბაჟო კოდექსის 163-ე მუხლის მე-8 ნაწილის თანახმად საბაჟო სამართალდარღვევის ჩადენისთვის ამ კოდექსით გათვალისწინებული პასუხისმგებლობა პირს არ შეიძლება დაეკისროს, თუ ამ საბაჟო სამართალდარღვევის შემადგენელი ქმედება იწვევს სისხლისსამართლებრივი პასუხისმგებლობის დაკისრებას და იმ გარემოების გათვალისწინებით, რომ საქართველოს ფინანსთა სამინისტროს საგამოძიებო სამსახურის საგამოძიებო დეპარტამენტის ----ის და ------ის სამმართველოს წარმოებაში იყო სისხლის სამართლის №------- საქმე შპს „----ას“ ხელმძღვანელ პირთა მიერ სანებართვო/სალიცენზიო პირობების დარღვევით განხორციელებული უკანონო სამეწარმეო საქმიანობის ფაქტზე, საგამოძიებო ორგანოს ან სასამართლოს შესაბამისი გადაწყვეტილების მიღებამდე საბაჟო ორგანოს მიერ არ იქნა მიღებული საბაჟო სამართალდარღვევის ფაქტებზე პასუხისმგებლობის დაკისრების გადაწყვეტილება. \nსაქართველოს ფინანსთა სამინისტროს საგამოძიებო სამსახურის საგამოძიებო დეპარტამენტის -----ის და რ-----ის სამმართველოს 1.05.2023 წლის №------ წერილით საბაჟო დეპარტამენტს გადაეგზავნა ქ-----ის საქალაქო სასამართლოს 12.04.2023 წლის განაჩენი №-----, რომლითაც დამტკიცდა პროკურორსა და ბრალდებულ – შპს „-----ას“ დირექტორს ---- -----ეს შორის 11.04.2023 წელს დადებული საპროცესო შეთანხმება და ----- ----ძე ცნობილ იქნა დამნაშავედ საქართველოს სისხლის სამართლის კოდექსის 192-ე მუხლის პირველი ნაწილით გათვალისწინებული დანაშაულის ჩადენაში.\nსაბჭო ყურადღებას ამახვილებს საქმის გარემოებებზე, მხარეთა არგუმენტაციაზე და დადასტურებულად მიაჩნია, რომ მომჩივნის მიერ ჩადენილია საბაჟო კოდექსის 172-ე მუხლით გათვალისწინებული სამართალდარღვევა, შესაბამისად არ არსებობს მომჩივნის მოთხოვნის გათვალიწინების და საჩივრის დაკმაყოფილების საფუძველი.\n\n\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n17\n\nდოკუმენტის დათვალიერება\n\ninfohub@rs.ge",
    "title": "Document 014e2820-7029-441a-a901-1590903c06fc"
  }
}