{
  "id": "a246e6bd-0898-468a-ac64-a4832c49b8eb",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20001/2/2023\n05 სექტემბერი 2023\nდოკუმენტის #:\n20001/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n04 სექტემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, საგადასახადო სამართალდარღვევა და საგადასახადო პასუხისმგებლობის ზოგადი პრინციპები, ცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, საგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№20001/2/2023\n04 სექტემბერი 2023\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს ------- (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 13.07.2023 წელს განიხილა და მიიღო გადაწყვეტილება შპს ------- 19.06.2023 წელს რეგისტრირებულ საჩივარზე (რეგისტრაციის №20001/2/2023).\n\n\nდავის საგანი: \nშემოსავლების სამსახურის 2022 წლის 22 ივნისის №15821 ბრძანების აღსრულების შედეგები.\n\n\nგასაჩივრებული გადაწყვეტილება: \n1. აუდიტის დეპარტამენტის 13.03.2023 წლის №053-3 საგადასახადო მოთხოვნა;\n2. შემოსავლების სამსახურის 29.05.2023 წლის №11653 ბრძანება.\n\n\nდარიცხული თანხა: 241 851 ლარი. \nმათ შორის:\nგადასახადი - 94 071 \nდღგ - 21 903\nმოგების გადასახადი - 43 331\nსაშემოსავლო გადასახადი - 28 657\nქონების გადასახადი - 180\nჯარიმა - 94 069 \nსაურავი - 53 711\n\n\nფაქტების აღწერა \nაუდიტის დეპარტამენტის მიერ ჩატარდა გადასახადის გადამხდელის საქმიანობის 1.01.2018 წლიდან 1.04.2021 წლამდე საანგარიშო პერიოდების კამერალური საგადასახადო შემოწმება. შემოწმების შედეგები აისახა აუდიტის დეპარტამენტის 29.12.2021 წლის საგადასახადო შემოწმების აქტში, რომლის მიხედვით, 2018 წლის საწყის ნაშთად გადასახადის გადამხდელს ბუღალტერიაში ნაჩვენები აქვს გაუნაწილებელი მოგება 579 824 ლარის ოდენობით. ამასთან, უფიქსირდება სალაროს უძრავი ნაშთი. გადამხდელს იჯარით აქვს აღებული ფართი, საიდანაც ხდება საქონლის რეალიზაცია. აღნიშნულ მაღაზიაში მოცემული ფულის ნაშთის ფიზიკური არსებობა შეუძლებელია. საგადასახადო შემოწმებით ჩატარებულ იქნა ფულადი სახსრების მოძრაობის ანალიზი, გადამხდელს პერიოდულად უფიქსირდება სალაროს უძრავი ნაშთი 2,5 მილიონ ლარამდე, რაც ასევე შეუძლებელია აღნიშნულ პირობებში ინახებოდეს. შესამოწმებელ პერიოდში საწარმოს არ აქვს დივიდენდი გაცემული, ხოლო დირექტორზე გაცემული ხელფასის ოდენობა არის 750 ლარი. შემოწმების შედეგად განისაზღვრა სალაროს მინიმალური ფულის ნაშთი და სხვაობა მისი წარმოშობის მომენტიდან, საგადასახადო კოდექსის 73-ე მუხლის მე-9 ნაწილის „ბ“ ქვეპუნქტის გათვალისწინებით, ჩაითვალა საწარმოს ანგარიშვალდებულ პირზე (დირექტორზე) გაცემულ უპროცენტო სესხად. აღნიშნულიდან გამომდინარე, სალდირებულად გაიზარდა მოგების გადასახადით დასაბეგრი ბაზა, რის გამოც გადამხდელს დაერიცხა მოგების გადასახადი და ჯარიმა საქართველოს საგადასახადო კოდექსის 275-ე მუხლის შესაბამისად\nამასთან, საქართველოს ფინანსთა მინისტრის 2011 წლის 28 იანვრის №34 ბრძანების შესაბამისად აღნიშნული თანხის 20%-იანი განაკვეთით გამოანგარიშებული პროცენტის შესაბამისი თანხა ჩაითვალა სალაროს პასუხისმგებელი პირის მიერ ხელფასის სახით მიღებულ სარგებლად და დაიბეგრა გადახდის წყაროსთან საშემოსავლო გადასახადით საგადასახადო კოდექსის 101-ე მუხლისა და 154-ე მუხლების შესაბამისად. გადამხდელს დაერიცხა კუთვნილი საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად. \nშემოწმების აქტის საფუძველზე გამოიცა 30.12.2021 წლის №42262 ბრძანება და №053-25 საგადასახადო მოთხოვნა, რაც გასაჩივრდა შემოსავლების სამსახურში. \nშემოსავლების სამსახურის 22.06.2022 წლის №15821 ბრძანებით საჩივარი ნაწილობრივ დაკმაყოფილდა, დაევალა აუდიტის დეპარტამენტს, სალაროს ნაშთის საწარმოს დირექტორზე გაცემულ უპროცენტო სესხად განხილვის საკითხი შეესწავლა გადასახადის გადამხდელის არგუმენტებისა და შემოსავლების სამსახურის უფროსის 2019 წლის 8 ივლისის №22708 ბრძანებით დამტკიცებული მეთოდური მითითების (დანართი №9) შესაბამისად და შესწავლის შედეგების გათვალისწინებით, სათანადო საფუძვლების არსებობის შემთხვევაში, საგადასახადო ვალდებულებების შესაბამისი კორექტირება (შემცირება). დანარჩენ ნაწილში საჩივარი არ დაკმაყოფილდა.\nშემოსავლების სამსახურის 22.06.2022 წლის №15821 ბრძანების აღსრულების შედეგად, გამოცემული 2023 წლის პირველი მარტის დასკვნის საფუძველზე, საგადასახადო შემოწმებით დარიცხული თანხები შემცირდა სულ 494 494 ლარით, მათ შორის, გადასახადი შემცირდა 308 648 ლარით, ხოლო ჯარიმა 185 846 ლარით. აღნიშნულზე გადასახადის გადამხდელს წარედგინა 2023 წლის 13 მარტის №4694 ბრძანება და №053-3 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 29.05.2023 წლის №11653 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახურმა იხელმძღვანელა 302-ე მუხლის მე-6 ნაწილით და 304-ე მუხლის 21 ნაწილით.\nშემოსავლების სამსახურმა აღნიშნა, რომ საგადასახადო შემოწმების შედეგების გადაანგარიშების ეტაპზე გადასახადის გადამხდელის მიერ წარდგენილი დამატებითი ინფორმაცია/დოკუმენტაციის და შემოსავლების სამსახურის უფროსის 2019 წლის 8 ივლისის №22708 ბრძანებით დამტკიცებული მეთოდური მითითების (დანართი №9) გათვალისწინებით, სადავო საკითხის შესწავლის შედეგად, განხორციელდა შემოწმებით განსაზღვრული საგადასახადო ვალდებულებების შემცირება სულ 494 493 ლარით, მათ შორის, გადასახადი შემცირდა 308 647 ლარით, ხოლო ჯარიმა 185 846 ლარით.\nამასთან, საგადასახადო კოდექსის 269-ე მუხლის მე-7 ნაწილის შესაბამისად დაკისრებული სანქციისაგან გათავისუფლებასთან დაკავშირებით, შემოსავლების სამსახურმა მიუთითა, რომ აღნიშნული სადავო საკითხი 2022 წლის 22 ივნისის №15821 ბრძანებით არ დაკმაყოფილდა, შესაბამისად, არ ყოფილა შესასრულებლად დავალებული აუდიტის დეპარტამენტისთვის.\nსაქმეზე არსებული მტკიცებულებების, აუდიტის დეპარტამენტის დასკვნისა და შესაბამისად, განხორციელებული გადაანგარიშების შედეგებზე დაყრდნობით, შემოსავლების სამსახური აღნიშნავს, რომ გადამხდელის საჩივარში გამოთქმული პრეტენზიები საფუძველს მოკლებულია, შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოებების გამოკვლევის/შესწავლის საფუძველზე, გასაჩივრებული ადმინისტრაციული აქტების შინაარსი შეესაბამება დავის განხილვისას მიღებულ გადაწყვეტილებას. ამდენად, შემოსავლების სამსახურს მიაჩნია, რომ არ არსებობს წარმოდგენილი საჩივრის დაკმაყოფილების საფუძველი.\n\n\nმომჩივნის არგუმენტაცია \nმომჩივნის განმარტებით:\nუმნიშვნელო სხვაობა გამოვლინდა დამატებული ღირებულების გადასახადით დასაბეგრ ბრუნვაში, რომელიც წარმოადგენს უფრო მექანიკური შეცდომით ან გამორჩენით დაშვებულ შეცდომას, ვიდრე მიზანმიმართულად გადასახადის დამალვას, მეტი კონკრეტიკისთვის გადამხდელის ბრუნვა დღგ-ის გარეშე შესამოწმებელ პერიოდში შეადგენს 13 000 000 ლარზე მეტს, ხოლო შემცირებული ბრუნვა საგადასახადო შემოწმების აქტით შეადგენს 110 000 ლარს რომელიც 1%-ზე ნაკლებია. \nზემოაღნიშნული თემა გასაჩივრებული იყო 2022 წლის 24 იანვრის N66995/1/2022 საჩივრით, მაგრამ არ დაექვემდებარა ხელახალ შესწავლას.\nსაგადასახადო შემოწმების აქტით ასევე დარიცხული იყო ქონების გადასახადი, რომელმაც შეადგინა 181 ლარი გადასახადის სახით, რომელიც არც გაუსაჩივრებია.\nრაც შეეხება სალაროში არსებული დიდი უძრავი ნაშთის საკითხს, რომელმაც საგადასახადო შემოწმების აქტში გამოიწვია დარიცხვა მოგების გადასახადის ნაწილში 330 728 ლარი და საშემოსავლო გადასახადი 49 905 ლარი, 2023 წლის პირველი მარტის დასკვნის შედეგად ზემოაღნიშნული დარიცხვა შემცირდა მოგების გადასახადში 43 329 ლარამდე ( გადასახადი შემცირდა 287 399 ლარით) და საშემოსავლო გადასახადში 28 656 ლარამდე ( გადასახადი შემცირდა 21249 ლარით). \nზემოაღნიშნული თანხები შესაძლებელი იყო მეტად შემცირებულიყო, მაგრამ ვერ მოხერხდა კრედიტორად დაფიქსირებულ ხალხთან დაკავშირება და სალაროს უძრავი ნაშთის შემცირება წარმოდგენილი შედარების აქტის საფუძველზე.\nმიუთითებს საქართველოს ზოგადი ადმინისტრაციული კოდექსის მუხლის 97-ე მუხლის, 53-ე მუხლის მე-5 ნაწილის მოთხოვნებზე და მიაჩნია, რომ საგადასახადო ორგანოს მიერ არ არის დაცული აღნიშნული ნორმები.\nამასთან, საგულისხმოა ის ფაქტი, რომ სულ დარიცხული გადასახადი მისი ბრუნვის 0,67%-ია.\nზემოაღნიშნულიდან ცხადია, რომ მის მიზანს არანაირად არ წარმოადგენდა განზრახ სამართალდარღვევის ჩადენა, რაც მისი კეთილსინდისიერების განსასაზღვრად ამოსავალი წერტილია.\nაღნიშნულის გათვალისწინებით, ითხოვს, საგადასახადო კოდექსის 269-ე მუხლის მე-7 ნაწილის გათვალისწინებით, საგადასახადო ორგანოსათვის კანონით მინიჭებული დისკრეციის ფარგლებში, გათავისუფლდეს სადავო საგადასახადო მოთხოვნით დარიცხული სანქციისაგან (ჯარიმა-საურავი).\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 304-ე მუხლის 21 ნაწილის თანახმად, თუ გასაჩივრებული გადაწყვეტილება/საგადასახადო მოთხოვნა გამოცემულია დავის განმხილველი ორგანოს მიერ მიღებული გადაწყვეტილების შესაბამისად, დავის განმხილველი ორგანო იღებს გადაწყვეტილებას საჩივრის დაკმაყოფილებაზე უარის თქმის შესახებ.\nშემოსავლების სამსახურის 22.06.2022 წლის №15821 ბრძანებით საჩივარი ნაწილობრივ დაკმაყოფილდა, დაევალა აუდიტის დეპარტამენტს, სალაროს ნაშთის საწარმოს დირექტორზე გაცემულ უპროცენტო სესხად განხილვის საკითხი შეესწავლა გადასახადის გადამხდელის არგუმენტებისა და შემოსავლების სამსახურის უფროსის 2019 წლის 8 ივლისის №22708 ბრძანებით დამტკიცებული მეთოდური მითითების (დანართი №9) შესაბამისად და შესწავლის შედეგების გათვალისწინებით, სათანადო საფუძვლების არსებობის შემთხვევაში, საგადასახადო ვალდებულებების შესაბამისი კორექტირება (შემცირება). დანარჩენ ნაწილში საჩივარი არ დაკმაყოფილდა.\nშემოსავლების სამსახურის 22.06.2022 წლის №15821 ბრძანების აღსრულების შედეგად, გამოცემული 2023 წლის პირველი მარტის დასკვნის მიხედვით, საგადასახადო შემოწმებით ჩატარებული ფულადი სახსრების ანალიზის შედეგად გამოვლინდა სალაროს უძრავი ნაშთი, შედეგად განისაზღვრა სალაროს მინიმალური ფულის ნაშთი და სხვაობა მისი წარმოშობის მომენტიდან ჩაითვალა დირექტორზე გაცემულ უპროცენტო სესხად. შემოსავლების სამსახურის ბრძანების აღსრულების მიზნით, გადასახადის გადამხდელის მონაწილეობით შემოსავლების სამსახურის უფროსის 2019 წლის 8 ივლისის №22708 ბრძანებით დამტკიცებული მეთოდური მითითების (დანართი №9) შესაბამისად, შესწავლილ იქნა სალაროს ნაშთის საწარმოს დირექტორზე გაცემულ უპროცენტო სესხად განხილვის საკითხი, მათ შორის, სალაროს ნაშთის ნაწილის დივიდენდად გადაკვალიფიცირების (სალაროს ნაშთის ნაწილი განხილულ იქნა დივიდენდის სახით განაცემად) და კრედიტორული დავალიანების საკითხი. გათვალისწინებულ იქნა გადასახადის გადამხდელის მიერ გადაანგარიშების ეტაპზე წარდგენილი დამატებითი ინფორმაცია/დოკუმენტაცია და აღნიშნულის საფუძველზე განხორციელდა დარიცხული თანხების კორექტირება. დასკვნის საფუძველზე, საგადასახადო შემოწმებით დარიცხული თანხები შემცირდა სულ 494 493 ლარით, მათ შორის, გადასახადი შემცირდა 308 647 ლარით, ხოლო ჯარიმა 185 846 ლარით.\nმომჩივანი არ წარმოადგენს არგუმენტებს/მტკიცებულებებს, თუ რა ნაწილში არ აღსრულდა შემოსავლების სამსახურის 22.06.2022 წლის №15821 ბრძანება და შესაბამისად არ განხორციელდა გადაანგარიშება აუდიტის დეპარტამენტის მიერ. ამასთან, სადავოდ ხდის ისეთ საკითხებს (დღგ-ის დარიცხვის მართლზომიერება და სანქციებისაგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე), რომელიც 22.06.2022 წლის №15821 ბრძანებით არ დაკმაყოფილდა, საბჭო ვერ იმსჯელებს ამ საკითხებზე, ვინაიდან განსახილველ შემთხვევაში სადავოა (გასაჩივრებულია) შემოსავლების სამსახურის 22.06.2022 წლის №15821 ბრძანების აღსრულების მართლზომიერების საკითხი - რამდენად სწორად აღსრულდა აღნიშნული გადაწყვეტილება აუდიტის დეპარტამენტის მიერ. შესაბამისად საბჭო ვერ გასცდება აღნიშნულ ფარგლებს. \nმხარეთა არგუმენტების გაცნობის, სადავო საქმეზე არსებული მასალების შესწავლის/შეფასების და ფაქტობრივი გარემოებების გათვალისწინებით, საგადასახადო ორგანოს მიერ მომჩივნის საგადასახადო ვალდებულების გადაანგარიშება განხორციელებულია შემოსავლების სამსახურის 22.06.2022 წლის №15821 ბრძანების შესაბამისად და საბჭოს მიაჩნია, რომ არ არსებობს საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nდაბეგვრას დაქვემდებარებული განაცემი\nშემოსავლების/ხარჯების განსაზღვრა არაპირდაპირი მეთოდით\nდაბეგვრას დაქვემდებარებული განაცემი\nშემოსავლების/ხარჯების განსაზღვრა არაპირდაპირი მეთოდით\nგადახდის წყაროსთან გადასახადის დაკავბის ვალდებულება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n33\n\nდოკუმენტის დათვალიერება\n\ninfohub@rs.ge",
    "title": "Document a246e6bd-0898-468a-ac64-a4832c49b8eb"
  }
}