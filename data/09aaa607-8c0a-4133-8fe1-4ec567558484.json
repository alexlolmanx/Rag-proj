{
  "id": "09aaa607-8c0a-4133-8fe1-4ec567558484",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24201/2/2024\n21 იანვარი 2025\nდოკუმენტის #:\n24201/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n20 იანვარი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ეკონომიკური საქმიანობით მიღებული შემოსავლები, დღგ-ით დასაბეგრი ოპერაციები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n2 დოკუმენტი\n3\nIII ეტაპი - სასამართლო\n0 დოკუმენტი\n№24201/2/2024\n20 იანვარი 2025\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ---------------- (ს/ნ ----------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 19.12.2024 წელს განიხილა და მიიღო გადაწყვეტილება --------ს 28.10.2024 წელს რეგისტრირებულ საჩივარზე (რეგისტრაციის №24201/2/2024).\n\n\nდავის საგანი: \nსაქართველოს ფინანსთა სამინისტროსთან არსებული დავების განხილვის საბჭოს 1.08.2024 წლის №23216/2/2024 გადაწყვეტილების აღსრულების შედეგები.\n\n\nგასაჩივრებული გადაწყვეტილება: \nაუდიტის დეპარტამენტის 15.10.2024 წლის №007-254 საგადასახადო მოთხოვნა.\n\n\nდარიცხული თანხა: 270 116,39 ლარი. \nმათ შორის:\nგადასახადი - 155 920\nდღგ - 55 784\nსაშემოსავლო გადასახადი - 100 136\nჯარიმა - 72 308\nსაურავი - 41 888,39\n\n\nფაქტების აღწერა/დარიცხვის საფუძვლები \nშესამოწმებელ პერიოდში გადასახადის გადამხდელი ახორციელებს ტანსაცმლის იმპორტს --------დან და მის საცალო და საბითუმო რეალიზაციას -------ში, იჯარით აღებულ ფართში.\nაუდიტის დეპარტამენტის 12.12.2022 წლის კამერალური საგადასახადო შემოწმების აქტით შემოწმებულია მომჩივნის საქმიანობის 1.01.2019 წლიდან 1.07.2022 წლამდე პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით:\nსაგადასახადო შემოწმების მიზნებისათვის, გადასახადის გადამხდელთან საგადასახადო მონიტორინგის დეპარტამენტის 16.06.2022 წლის №15321 ბრძანების საფუძველზე, ჩატარდა სმფ-ების სრული ინვენტარიზაცია. შესაბამისად, შესამოწმებელი პერიოდი გაიზარდა 1.07.2022 წლამდე და გადასახადის გადამხდელისგან მოთხოვილი იქნა შემოწმებისათვის წარმოედგინა შესაბამისი პერიოდის საბანკო ანგარიშების ამონაწერები მომსახურე ბანკებიდან.\nსაგადასახადო ორგანომ მომჩივნის საგადასახადო ვალდებულებები განისაზღვრა საგადასახადო კოდექსის 73-ე მუხლის მე-5 ნაწილის „ა“ ქვეპუნქტის მიხედვით, ვინაიდან მიიჩნია, რომ შესამოწმებელ პერიოდში გადასახადის გადამხდელი არ აწარმოებდა ბუღალტრულ აღრიცხვას. შემოწმებისას გამოყენებულია გადასახადის გადამხდელის მიერ ნაწილობრივ წარმოდგენილი ინფორმაცია/დოკუმენტაცია და შემოსავლების სამსახურის გადასახადების ადმინისტრირების საინფორმაციო სისტემაში გადასახადის გადამხდელის შესახებ არსებული მონაცემები. გადასახადის გადამხდელთან ჩატარებული ინვენტარიზაციის შედეგად დადგინდა სარეალიზაციო საქონლის საშუალო შეწონილი ფასნამატი 31,19%-ის ოდენობით (დღგ-ის გარეშე). შემმოწმებლების მიერ განხორციელდა ინვენტარიზაციით დადგენილი ფასნამატის გავრცელება. საგადასახადო შემოწმების მიმდინარეობისას დოკუმენტური რეალიზაციის საფუძველზე დადგენილი საშუალო შეწონილი ფასნამატით დაკორექტირდა გადასახადის გადამხდელის მიერ დეკლარირებული ერთობლივი შემოსავალი შესამოწმებელ პერიოდში და სხვაობაზე მეწარმეს დაერიცხა საშემოსავლო გადასახადის საგადასახადო კოდექსის 81-ე, 101-ე და 154-ე მუხლების შესაბამისად, ასევე დაეკისრა ჯარიმა გადასახადის შემცირებისათვის საგადასახადო კოდექსის 275-ე მუხლის თანახმად. შემოწმების მიერ დაკორექტირდა დეკლარირებული დღგ-ით დასაბეგრი ბრუნვები შემოწმებით დადგენილი საშუალო შეწონილი ფასნამატით (31,19%) და სხვაობაზე მეწარმეს დაერიცხა დღგ საგადასახადო კოდექსის 169-ე (2021 წლამდე მოქმედი რედაქცია) და საგადასახადო კოდექსის 166-ე (2021 წლიდან მოქმედი რედაქცია) მუხლების მიხედვით. საგადასახადო დეკლარაციაში გადასახადის თანხის შემცირებისათვის, მომჩივანს დაეკისრა საგადასახადო კოდექსის 275-ე მუხლით გათვალისწინებული ჯარიმა.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 16.12.2022 წლის №007-346 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 2.08.2023 წლის №19025 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაბჭოს 30.11.2023 წლის №20618/2/2023 გადაწყვეტილებით გადასახადის გადამხდელს მიეცა წინადადება, ამ გადაწყვეტილების ჩაბარებიდან 15 კალენდარული დღის ვადაში აუდიტის დეპარტამენტის წარუდგინოს ინფორმაცია/დოკუმენტაცია ამ გადაწყვეტილების შესაბამისად. აუდიტის დეპარტამენტს დაევალა მომჩივნის მონაწილეობით დამატებით შეისწავლოს, საგადასახადო შემოწმების შედეგების გაანგარიშებისას გამოყენებული საშუალო შეწონილი ფასნამატის დაზუსტების და მომჩივნის მიერ 2021 წლის საანგარიშო პერიოდზე დეკლარირებული ბრუნვის/დასაბეგრი შემოსავლის განმეორებით დაბეგვრის საკითხები. \nსაბჭოს 30.11.2023 წლის №20618/2/2023 გადაწყვეტილების აღსრულების შედეგებზე შედგენილი აუდიტის დეპარტამენტის 23.05.2024 წლის დასკვნის მიხედვით, გადამხდელმა წარმოადგინა ინფორმაცია/დოკუმენტაცია, რომლის შესწავლის შედეგადაც საქონლის საშუალო შეწონილმა ფასნამატმა შეადგინა 29%. შედეგად, შემცირდა დასაბეგრი ერთობლივი შემოსავალი საერთო თანხით 38 593 ლარი, მათ შორის 2019 წლის შემოსავალი გაიზარდა 219 135 ლარით, 2020 წლის შემცირდა 10 920 ლარით, 2021 წლის შემცირდა 246 808 ლარით, რამაც გამოიწვია საგადასახადო შემოწმების აქტით დარიცხული საშემოსავლო გადასახადის ნაწილში შემცირება 7 719 ლარით. დარიცხული დღგ შემცირდა 9 360 ლარით, მათ შორის გადასახადი 6 501 ლარით და ჯარიმა 2 859 ლარით.\nაუდიტის დეპარტამენტის 23.05.2024 წლის დასკვნის საფუძველზე გადასახადის გადამხდელს წარედგინა ამავე დეპარტამენტის 4.06.2024 წლის №007-112 საგადასახადო მოთხოვნა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაბჭოს 1.08.2024 წლის №23216/2/2024 გადაწყვეტილებით საჩივარი დაკმაყოფილდა ნაწილობრივ. ნაწილობრივ გაუქმდა აუდიტის დეპარტამენტის 4.06.2024 წლის №007-112 საგადასახადო მოთხოვნა. აუდიტის დეპარტამენტს დაევალა სადავო საკითხის შესწავლა მომჩივნის მიერ მითითებული არგუმენტების გათვალისწინებით და მისი მონაწილეობით, სათანადო საფუძვლების არსებობის შემთხვევაში, განახორციელოს მომჩივნის საგადასახადო ვალდებულებების კორექტირება (შემცირება) და შედეგების ასახვა გადასახადის გადამხდელის პირადი აღრიცხვის ბარათზე. დანარჩენ ნაწილში საჩივარი არ დაკმაყოფილდა.\nსაბჭოს 1.08.2024 წლის №23216/2/2024 გადაწყვეტილების აღსრულების შედეგებზე შედგენილი აუდიტის დეპარტამენტის 9.10.2024 წლის დასკვნის მიხედვით, გადასახადის გადამხდელის მოთხოვნისამებრ აუდიტის დეპარტამენტიდან გადაანგარიშების დასკვნასთან დაკავშირებული ამომწურავი ინფორმაციის მიღებისა და განხილვის შემდეგ დადგინდა, რომ მეწარმის მიერ გასაჩივრებული საკითხი გათვალისწინებულია შემოწმების მიერ და გაანგარიშება ტექნიკურად გამართულია. აღნიშნული გარემოების გათვალისწინებით, გასაჩივრებული საკითხების გათვალისწინებით შემოწმების შედეგები შემდგომ გაანგარიშებას არ ექვემდებარება.\nაუდიტის დეპარტამენტის 9.10.2024 წლის დასკვნის საფუძველზე გადასახადის გადამხდელს წარედგინა ამავე დეპარტამენტის 15.10.2024 წლის №007-254 საგადასახადო მოთხოვნა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nმომჩივნის არგუმენტაცია \nსაბჭოს გადაწყვეტილების აღსრულებაში გადასახადის გადამხდელის მონაწილეობის უზრუნველსაყოფად შემმოწმებელმა აუდიტორმა გადასახადის გადამხდელს გადმოუგზავნა გადაანგარიშების ცხრილები (EXCEL). \nგადასახადის გადამხდელმა საბჭოს გადაწყვეტილების აღსრულებაში გადასახადის გადამხდელის მონაწილეობის ფარგლებში წარადგინა განცხადება, რომლის თანახმად, აუდიტის დეპარტამენტის 4.06.2024 წლის №007-112 კორექტირებული საგადასახადო მოთხოვნის, 23.05.2024 წლის №390/4 საგადასახადო შემოწმების შედეგების გადაანგარიშებაზე დასკვნისა და გადაანგარიშების ცხრილების ანალიზითა და შედარებით გამოიკვეთა საკითხები, რომლებიც გათვალისწინებულ უნდა იქნეს საბჭოს გადაწყვეტილების აღსრულების და შესაბამისი საგადასახადო შემოწმების შედეგების გადაანგარიშებაზე დასკვნის შედგენისა და კორექტირებული საგადასახადო მოთხოვნის გამოცემის პროცესში. კერძოდ:\n1. აუდიტის დეპარტამენტის 4.06.2024 წლის №007-112 კორექტირებულ საგადასახადო მოთხოვნაში დამატებით დარიცხული გადასახადების ძირითადი თანხა მითითებულია 154 928 ლარის ოდენობით, მაშინ როდესაც დასკვნაში დამატებით დარიცხული გადასახადების ძირითადი თანხა შემცირებულია 72 309 ლარამდე. შესაბამისად, აუდიტის დეპარტამენტმა ახალი კორექტირებული საგადასახადო მოთხოვნა უნდა გამოსცეს ახალი დასკვნის მონაცემებთან ზუსტად შესაბამისობით;\n2. აუდიტის დეპარტამენტის 23.05.2024 წლის №390/4 საგადასახადო შემოწმების შედეგების გადაანგარიშებაზე დასკვნისა და გადაანგარიშების ცხრილების მიხედვით, მართალია, შემცირდა ორმაგი დაბეგვრის ბაზა, მაგრამ იგი იმავდროულად გაიზარდა. დასკვნით საშუალო შეწონილი ფასნამატი განისაზღვრა 29%-ით, თუმცა გადაანგარიშების ცხრილების მიხედვით სასაქონლო ზედნადებებით რეალიზებულ საქონელზე გამოანგარიშებულ იქნა 68%-94% ფასნამატი, რომლის გამოყენებით გაიზარდა რეალიზებული პროდუქციის თვითღირებულება, რომელზეც გავრცელდა 29%-იანი ფასნამატი. ვინაიდან იმპორტირებული დაბალი და მაღალი სამომხმარებლო თვისებებისა და სარეალიზაციო ფასების თვითღირებულებები ერთი და იგივეა, გამოყენებული უნდა ყოფილიყო (გამოყენებულ უნდა იქნეს) ერთი და იგივე 29%-იანი ფასნამატი;\n3. შემმოწმებელი აუდიტორის მიერ გადმოგზავნილი საქონლის იმპორტის ცხრილის შედარებით ირკვევა, რომ გადასახადის გადამხდელსაც და შემმოწმებელსაც დღგ-ის ჩათვლებში გამორჩენილი აქვთ ----- (-.--.2019 წ.) საბაჟო დეკლარაციის გადახდილი დღგ-ის თანხა, რომელიც გათვალისწინებულ უნდა იქნეს შესაბამისი თვის დღგ-ის გადასახდელი თანხის გაანგარიშებაში (მოცემული საკითხი შემოწმების მიერ გათვალისწინებულია შემოწმების პროცესში, რის გამოც არ საჩივრდება წინამდებარე საჩივრით). \nგანცხადებით გადამხდელი მოითხოვდა, რომ საბჭოს გადაწყვეტილების აღსრულებისას გათვალისწინებული ყოფილიყო მითითებული საკითხები.\nსაქართველოს ფინანსთა სამინისტროსთან არსებული დავების განხილვის საბჭოს 1.08.2024 წლის №23216/2/2024 გადაწყვეტილების აღსრულების მიზნით შედგენილ 9.10.2024 წლის №-/1 დასკვნაში, მის საფუძველზე გამოცემულ 15.10.2024 წლის №22282 ბრძანებაში და წარდგენილ 15.10.2024 წლის №007-254 კორექტირებულ საგადასახადო მოთხოვნაში გათვალისწინებული არ არის გადასახადის გადამხდელის მიერ გადაანგარიშებისას მითითებული 2 საკითხი.\n15.10.2024 წლის №007-254 კორექტირებულ საგადასახადო მოთხოვნაში საშემოსავლო გადასახადი მითითებულია 100 136 ლარის ოდენობით, საიდანაც 16 528 ლარი არის საშემოსავლო გადასახადი, ხოლო 84 608 ლარი - საშემოსავლო გადასახადის მიმდინარე გადასახდელი, თუმცა გამომდინარე იქიდან, რომ მიმდინარე გადასახდელი 2021 წლისათვის თავდაპირველად დასარიცხად გამოანგარიშებული საშემოსავლო გადასახადის მიხედვით დარიცხულ იქნა 2022 წლის სავადოებზე, ხოლო შემდგომ 2021 წლისათვის დარიცხული გადასახადი გაუქმდა, უნდა გაუქმებულიყო 2022 წლის სავადოებზე დარიცხული მიმდინარე გადასახდელიც და ცხადია, არ უნდა ასახულიყო 2024 წელს გამოცემულ კორექტირებულ საგადასახადო მოთხოვნაში.\nაუდიტის დეპარტამენტის 9.10.2024 წლის №-1 დასკვნის თანახმად, „გადამხდელის მოთხოვნისამებრ აუდიტის დეპარტამენტიდან გადაანგარიშების დასკვნასთან დაკავშირებული ამომწურავი ინფორმაციის მიღებისა და განხილვის შედეგად დადგინდა, რომ მეწარმის მიერ გასაჩივრებული საკითხი გათვალისწინებულია შემოწმების მიერ და გადაანგარიშება ტექნიკურად გამართულია“. მართლაც, აუდიტის დეპარტამენტის 23.05.2024 წლის №-/4 საგადასახადო შემოწმების შედეგების გადაანგარიშებაზე დასკვნისა და გადაანგარიშების ცხრილების მიხედვით, მართალია, შემცირდა ორმაგი დაბეგვრის ბაზა, მაგრამ იგი იმავდროულად გაიზარდა. დასკვნით საშუალო შეწონილი ფასნამატი განისაზღვრა 29%-ით, თუმცა გადაანგარიშების ცხრილების მიხედვით სასაქონლო ზედნადებებით რეალიზებულ საქონელზე გამოანგარიშებულ იქნა 68%-94% ფასნამატი, რომლის გამოყენებით გაიზარდა რეალიზებული პროდუქციის თვითღირებულება, რომელზეც გავრცელდა 29%- იანი ფასნამატი. გადამხდელის მოსაზრებით, ვინაიდან იმპორტირებულ დაბალი და მაღალი სამომხმარებლო თვისებებისა და სარეალიზაციო ფასების თვითღირებულებები ერთი და იგივეა, გამოყენებული უნდა ყოფილიყო (გამოყენებულ უნდა იქნეს) ერთი და იგივე 29%-იანი ფასნამატი. მოცემულ საკითხზე გასაჩივრებულ დასკვნაში არ არის წარმოდგენილი არგუმენტი, რაც მიუთითებს საბჭოს დავალების შეუსრულებლობაზე. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის პირველი და მე-3 ნაწილების თანახმად, გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა. სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 102-ე მუხლის პირველი ნაწილის „ა“ ქვეპუნქტის თანახმად, ეკონომიკური საქმიანობით მიღებულ შემოსავლებს განეკუთვნება საქონლის/მომსახურების მიწოდებით მიღებული შემოსავლები.\nსაგადასახადო კოდექსის 161-ე მუხლის პირველი ნაწილის „ა“ ქვეპუნქტის 1.01.2021 წლამდე მოქმედი რედაქციით, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა.\nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციებია დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nსაბჭოს 1.08.2024 წლის №23216/2/2024 გადაწყვეტილებით აუდიტის დეპარტამენტს დაევალა სადავო საკითხის შესწავლა მომჩივნის მიერ მითითებული არგუმენტების გათვალისწინებით და მისი მონაწილეობით და სათანადო საფუძვლების არსებობის შემთხვევაში, განახორციელოს მომჩივნის საგადასახადო ვალდებულებების კორექტირება (შემცირება).\nაუდიტის დეპარტამენტის 9.10.2024 წლის დასკვნის მიხედვით, გადასახადის გადამხდელის მოთხოვნისამებრ აუდიტის დეპარტამენტიდან გადაანგარიშების დასკვნასთან დაკავშირებული ამომწურავი ინფორმაციის მიღებისა და განხილვის შემდეგ დადგინდა, რომ მეწარმის მიერ გასაჩივრებული საკითხი გათვალისწინებულია შემოწმების მიერ და გაანგარიშება ტექნიკურად გამართულია. აღნიშნული გარემოების გათვალისწინებით, გასაჩივრებული საკითხების გათვალისწინებით შემოწმების შედეგები შემდგომ გაანგარიშებას არ დაექვემდებარა.\nმომჩივნის არგუმენტებთან დაკავშირებით, აუდიტის დეპარტამენტის წარმომადგენლის განმარტებით, დოკუმენტური ფასნამატი გამოყენებულია დოკუმენტურად რეალიზებული პროდუქციის თვითღირებულების დასადგენად. აღნიშნულის გამიჯვნის შედეგად დარჩენილი, დოკუმენტების გარეშე რეალიზებული პროდუქციის თვითღირებულების რეალიზაციიდან მიღებული შემოსავლის განსაზღვრისთვის გამოყენებულია საშუალო შეწონილი ფასნამატი.\nსაბჭო ყურადღებას ამახვილებს იმ გარემოებაზე, რომ საგადასახადო შემოწმების შედეგების გადაანგარიშებისას მომჩივნის მიერ წარდგენილი ინფორმაციით არ დგინდება შემოწმების შედეგად დადგენილისგან განსხვავებული გარემოებები და აღნიშნავს, რომ აუდიტის დეპარტამენტის 9.10.2024 წლის დასკვნით სადავო საკითხი შესწავლილია საბჭოს 1.08.2024 წლის №23216/2/2024 გადაწყვეტილების შესაბამისად.\nსაბჭო მიუთითებს საქმის გარემოებებზე, მხარეთა არგუმენტაციაზე და მიიჩნევს, რომ არ არსებობს მომჩივნის საგადასახადო ვალდებულებების კორექტირების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\n\n\n\n\nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nსაქონლის მიწოდება/მომსახურების გაწევა\nეკონომიკური საქმიანობით მიღებული შემოსავლები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n5\n\nდოკუმენტის დათვალიერება\n\ninfohub@rs.ge",
    "title": "Document 09aaa607-8c0a-4133-8fe1-4ec567558484"
  }
}