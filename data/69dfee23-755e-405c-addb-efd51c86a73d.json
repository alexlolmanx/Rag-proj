{
  "id": "69dfee23-755e-405c-addb-efd51c86a73d",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24880/2/2025\n02 აპრილი 2025\nდოკუმენტის #:\n24880/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n01 აპრილი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი\nსაკანონმდებლო ნორმა:\nსაგადასახადო დავალიანების ჩამოწერა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№24880/2/2025\n01 აპრილი 2025\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი:   „----------“ (ს/ნ ----------)\nმოპასუხე: მომსახურების დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 27.03.2025 წელს განიხილა და მიიღო გადაწყვეტილება ------- 6.03.2025 წელს რეგისტრირებულ საჩივარზე (რეგისტრაციის №24880/2/2025). \n\n\nდავის საგანი:\nუარი საგადასახადო დავალიანების ჩამოწერაზე.\n\n\nგასაჩივრებული გადაწყვეტილება:\n1. მომსახურების დეპარტამენტის 17.10.2024 წლის №21-11/77510, 27 ნოემბრის №21-11/87927 და 25 დეკემბრის №21-11/94953 გადაწყვეტილებები;\n2. შემოსავლების სამსახურის 12.02.2025 წლის №2432 ბრძანება.\n\n\nფაქტების აღწერა\nგადასახადის გადამხდელმა 2024 წლის 7 ოქტომბერს №166489/21-11 და 15 ნოემბერს №189692/21-11 განცხადებებით მიმართა შემოსავლების სამსახურს და მოითხოვა სასამართლოს გადაწყვეტილებით დაკისრებული ასანაზღაურებელი თანხების საგადასახადო კოდექსის 309-ე მუხლის 37-ე ნაწილის შესაბამისად ჩამოწერა.\nმომსახურების დეპარტამენტის 2024 წლის 17 ოქტომბრის №21-11/77510, 27 ნოემბრის №21-11/87927 და 25 დეკემბრის №21-11/94953 გადაწყვეტილებებით, საგადასახადო კოდექსის 309-ე მუხლის 37-ე ნაწილით ჩამოწერას დაექვემდებარა მომჩივნის პირადი აღრიცხვის ბარათზე არსებული 1.01.2021 წლამდე წარმოშობილი და თანხის ჩამოწერამდე გადაუხდელი აღიარებული საგადასახადო დავალიანება გადასახადი 49.73 ლარი და საურავი 93.11 ლარი (დასკვნა №------- 16.10.2024 წ.). ხოლო განცხადებაში ხსენებულ, სასამართლოს მიერ დაკისრებულ თანხებთან დაკავშირებით განემარტა, რომ აღნიშნული თანხა არ არის პირადი აღრიცხვის ბარათზე ასახული და შესაბამისად, საგადასახადო კოდექსის 309-ე მუხლის 37-ე ნაწილის „დ“ ქვეპუნქტით ჩამოწერა ვერ განხორციელდება.\nმომსახურების დეპარტამენტის ზემოხსენებული გადაწყვეტილებები გასაჩივრდა შემოსავლების სამსახურში, რომლის 12.02.2025 წლის №2432 ბრძანებით საჩივრები არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, მე-8, 309-ე მუხლებზე და ყურადღებას ამახვილებს, რომ საგადასახადო კოდექსის 309-ე მუხლის 37-ე ნაწილით ჩამოწერას დაექვემდებარა მომჩივნის პირადი აღრიცხვის ბარათზე არსებული, 01.01.2021 წლამდე წარმოშობილი და თანხის ჩამოწერამდე გადაუხდელი აღიარებული საგადასახადო დავალიანება (დასკვნა №------- 16.10.2024 წ.). ხოლო განცხადებაში ხსენებულ, სასამართლოს მიერ დაკისრებულ თანხებთან დაკავშირებით პირს განემარტა, რომ აღნიშნული თანხა არ არის პირადი აღრიცხვის ბარათზე ასახული და შესაბამისად, საგადასახადო კოდექსის 309-ე მუხლის 37-ე ნაწილის „დ“ ქვეპუნქტით ჩამოწერა ვერ განხორციელდება.\nზემოაღნიშნული სამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ მომსახურების დეპარტამენტის მიერ სადავო გადაწყვეტილებები გამოცემულია საგადასახადო კანონმდებლობის მოთხოვნათა დაცვით, საჩივრები დაუსაბუთებელია და არ არსებობს მისი დაკმაყოფილების სამართლებრივი საფუძველი.\n\n\nმომჩივნის არგუმენტაცია\n-------- საქალაქო სასამართლოს 2011 წლის 18 იანვრის განაჩენის სარეზოლუციო ნაწილის თანახმად, მის მიმართ დამტკიცდა საპროცესო შეთანხმება აღიარებით ბრალზე და შეთანხმებით სასჯელზე. ამავე განაჩენით დამტკიცდა შემოსავლების სამსახურის სამოქალაქო სარჩელი და მოპასუხეებს გადასახდელად დაეკისრათ 404 143.2 ლარის გადახდა. სარჩელის საფუძველს წარმოადგენდა 2007 წლის 12 ივნისიდან 2010 წლის 28 აპრილის ჩათვლით ბიუჯეტის სასარგებლოდ საბაჟო გადასახდელების გადაუხდელობა. შემოსავლების სამსახურისთვის გადასახდელი 404 143.2 ლარიდან გადახდილია 240 000 ლარი.\n-------- საქალაქო სასამართლოს 2011 წლის 18 ივნისის განაჩენი - დამტკიცებული საპროცესო შეთანხმება და ------- სააპელაციო სასამართლოს სისხლის სამართლის საქმეთა პალატის 2011 წლის 5 აგვისტოს განაჩენი - დამტკიცებული საპროცესო შეთანხმება სრულად ადასტურებს, რომ 404 143.2 ლარი წარმოადგენს გადაუხდელ საბაჟო გადასახდელებს და მისი გადახდა გადამხდელს დაეკისრა სსიპ შემოსავლების სამსახურის მიმართ.\nმომჩივანი აღნიშნავს, რომ თუ შემოსავლების სამსახური თვლის, რომ დავალიანება არ არსებობს, მაშინ მისი პასუხი უნდა იყოს, რომ -------- მიმართ დავალიანება არ არსებობს. ამის საწინააღმდეგოდ, შემოსავლების სამსახური აცხადებს, რომ დავალიანება არსებობს, თუმცა არ ახდენს მის ჩამოწერას, ვინაიდან პირად ბარათზე არ ფიქსირდება.\nმომჩივანი განმარტავს, რომ ვერ მიიღო დასაბუთებული პასუხი მის პრეტენზიაზე. მხოლოდ ერთადერთი არგუმენტი აქვს შემოსავლების სამსახურს, რომ გადასახადის გადამხდელის პირადი აღრიცხვის ბარათზე დავალიანება არ ფიქსირდება. ამასთან, პირადი აღრიცხვის ბარათს აწარმოებს საგადასახადო ორგანო და დავალინების ბარათზე ასახვა/არ ასახვა სრულად მისი კომპეტენციაა და ამ მიზეზით უარის თქმა დაუსაბუთებელია.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 309-ე მუხლის 37-ე ნაწილის „დ“ ქვეპუნქტის შესაბამისად, ამ კოდექსის 252- ე მუხლის მოთხოვნათა გაუთვალისწინებლად, საქართველოს ფინანსთა მინისტრის მიერ დადგენილი წესით ჩამოწერას ექვემდებარება ფიზიკური პირის აღიარებული, 2021 წლის 1 იანვრამდე წარმოშობილი და ჩამოწერის მომენტისთვის არსებული საგადასახადო დავალიანება და მასზე დარიცხული საურავი.\nსაგადასახადო კოდექსის მე-6 მუხლის პირველი ნაწილის თანახმად, გადასახადი არის ამ კოდექსის მიხედვით სავალდებულო, უპირობო ფულადი შენატანი ბიუჯეტში, რომელსაც იხდის გადასახადის გადამხდელი, გადახდის აუცილებელი, არაეკვივალენტური და უსასყიდლო ხასიათიდან გამომდინარე.\nსაგადასახადო კოდექსის 272-ე მუხლის პირველი და მე-2 ნაწილების მიხედვით, საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის. საურავის დარიცხვა ხორციელდება თითოეული ვადაგადაცილებული დღისათვის, გადასახადის გადახდის ვადის ამოწურვის დღის მომდევნო დღიდან.\nსადავო საკითხზე წარმოდგენილია მომსახურების დეპარტამენტის 10.03.2025 წლის №-------- წერილი, სადაც მითითებულია შემდეგი:\nმომჩივანს გადასახადების ადმინისტრირების საინფორმაციო მონაცემების მიხედვით 1.01.2021 წლის მდგომარეობით ერიცხებოდა საგადასახადო დავალიანება 142.84 ლარი (მ.შ გადასახადი 49.73 ლარი და საურავი 93.11 ლარი), რომელიც საგადასახადო კოდექსის 309-ე მუხლის 37-ე ნაწილის თანახმად დაექვემდებარა ჩამოწერას (დასკვნა №------- 16.10.2024 წ.). რაც შეეხება, სასამართლო გადაწყვეტილებით დაკისრებული ასანაზღაურებელი თანხების საგადასახადო კოდექსის 309-ე მუხლის 37-ე ნაწილის „დ“ ქვეპუნქტის მიხედვით ჩამოწერას, არ განეკუთვნება მომსახურების დეპარტამენტის კომპეტენციას, ვინაიდან აღნიშნული მუხლი ეხება საგადასახადო დავალიანების და არა ზიანის ჩამოწერას. ამასთან, სასამართლო გადაწყვეტილებაში ხსენებული თანხები გადასახადის გადამხდელის პირადი აღრიცხვის ბარათზე ასახული არ არის.\nმომჩივნის განმარტებით, -------- საქალაქო სასამართლოს 2011 წლის 18 იანვრის განაჩენით დამტკიცდა შემოსავლების სამსახურის სამოქალაქო სარჩელი და მოპასუხეებს გადასახდელად დაეკისრათ 404 143.2 ლარის გადახდა. აღნიშნული თანხიდან გადახდილია 240 000 ლარი. სარჩელის საფუძველს წარმოადგენდა 2007 წლის 12 ივნისიდან 2010 წლის 28 აპრილის ჩათვლით ბიუჯეტის სასარგებლოდ საბაჟო გადასახდელების გადაუხდელობა.\nსაბჭო მიუთითებს საქმის გარემოებებზე და განმარტავს, რომ -------- საქალაქო სასამართლოს 2011 წლის 18 იანვრის განაჩენში მითითებული თანხა წარმოადგენს სახელმწიფოსთვის მიღებული ზიანის ანაზღაურების თანხას და მიუხედავად იმისა, რომ ზიანის ანაზღაურების ვალდებულება წარმოშობილია ბიუჯეტის სასარგებლოდ საბაჟო გადასახდელების გადაუხდელობის გამო, არ წარმოადგენს გადასახადის თანხას. შესაბამისად, ამ თანხას არ ერიცხება საურავი, სასამართლო გადაწყვეტილებით დაკისრებული თანხის ნაწილის გადაუხდელობის მიუხედავად, რაც კიდევ ერთხელ ადასტურებს სადავო საკითხზე საგადასახადო ორგანოს პოზიციის მართებულობას.\nამგვარად, ვინაიდან საგადასახადო კოდექსის 309-ე მუხლის 37-ე ნაწილის „დ“ ქვეპუნქტის საფუძველზე, ჩამოწერას ექვემდებარება ფიზიკური პირის აღიარებული, 2021 წლის პირველ იანვრამდე წარმოშობილი და ჩამოწერის მომენტისთვის არსებული საგადასახადო დავალიანება და მასზე დარიცხული საურავი, ხოლო მომჩივნის მიერ მოთხოვნილი თანხა არ წარმოადგენს არც გადასახადს და არც საურავს, საბჭოს მიაჩნია, რომ სადავო საკითხზე შემოსავლების სამსახურის გასაჩივრებული ბრძანებით მიღებული გადაწყვეტილება მართლზომიერია, არ არსებობს აღნიშნული გადაწყვეტილების გაუქმების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nდავალიანების ჩამოწერა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n42\n\nდოკუმენტის დათვალიერება\n\ninfohub@rs.ge",
    "title": "Document 69dfee23-755e-405c-addb-efd51c86a73d"
  }
}