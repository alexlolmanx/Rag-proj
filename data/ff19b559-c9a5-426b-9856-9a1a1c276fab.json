{
  "id": "ff19b559-c9a5-426b-9856-9a1a1c276fab",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №17717/2/2022\n12 თებერვალი 2023\nდოკუმენტის #:\n17717/2/2022\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n15 დეკემბერი 2022\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nხელფასის სახით მიღებული შემოსავლები, გადახდის წყაროსთან გადასახადის დაკავების წესი, დღგ-ით დასაბეგრი ოპერაციები, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n№17717/2/2022\n15.12.2022\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „--------“ (ს/ნ ---------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 15.12.2022 წელს განიხილა და მიიღო გადაწყვეტილება შპს „------------“ 6.09.2022 წელს რეგისტრირებულ საჩივარზე (რეგისტრაციის №17717/2/2021).\n\n\n\n\nდავის საგანი:\n1. ფიზიკური პირებისაგან შეძენილი ჯართის ღირებულებაზე გადახდილი თანხების გადახდის წყაროსთან საშემოსავლო გადასახადით დაბეგვრა;\n2. დამფუძნებლის მიმართ საწესდებო კაპიტალის სახით ვალდებულების გაუქმების შედეგად საგადასახადო ვალდებულების წარმოშობა;\n3. საქონლის რეალიზაციიდან მიღებული შემოსავლების საწარმოს დირექტორზე გაცემულ ხელფასად ჩათვლა;\n4. ჯართის რეალიზაციის დღგ-ით დაბეგვრა.\n\n\nგასაჩივრებული გადაწყვეტილება:\n1. აუდიტის დეპარტამენტის 21.04.2022 წლის №007-106 საგადასახადო მოთხოვნა;\n2. შემოსავლების სამსახურის 17.08.2022 წლის №21663 ბრძანება.\n\n\nდარიცხული თანხა: 135 457 ლარი.\nმათ შორის:\nგადასახადი - 75 030\nდღგ - 13 837\nსაშემოსავლო გადასახადი - 61 193\nჯარიმა - 37 450\nსაურავი - 22 977\n\n\nპროცედურული გარემოებები\nსაწარმოს საქმიანობაა საბითუმო ვაჭრობა შავი და ფერადი ლითონებით. აუდიტის დეპარტამენტის მიერ ჩატარდა გადასახადის გადამხდელის საქმიანობის 2019 წლის 1 იანვრიდან 2022 წლის 1 იანვრამდე საანგარიშო პერიოდების კამერალური საგადასახადო შემოწმება. შემოწმების შედეგები აისახა აუდიტის დეპარტამენტის 31.03.2022 წლის საგადასახადო შემოწმების აქტში, რომლის საფუძველზე გამოიცა 20.04.2022 წლის №10123 ბრძანება და 21.04.2022 წლის №007-106 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 17.08.2022 წლის №21663 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები: \n1. ფიზიკური პირებისაგან შეძენილი ჯართის ღირებულებაზე გადახდილი თანხების გადახდის წყაროსთან საშემოსავლო გადასახადით დაბეგვრა \nფაქტების აღწერა\nგადასახადის გადამხდელი ქ. თბილისში იბარებს ჯართს ფიზიკური და იურიდიული პირებისგან და შემდგომში ახორციელებს მათ რეალიზაციას. შემოწმებისას მოხდა გადასახადის გადამხდელისგან შემოწმებისათვის საჭირო დოკუმენტაციის გამოთხოვა. კომპანიის მიერ მიწოდებულ იქნა შავი და ფერადი ლითონების აღრიცხვის ჟურნალები, რის საფუძველზეც დადგინდა, რომ გადასახადის გადამხდელს შემოწმების პროცესში სრულად არ ჰქონდა დეკლარირებული ჟურნალში ასახული მონაცემები. შედეგად, საგადასახადო კოდექსის 1333 მუხლის თანახმად, გადასახადის გადამხდელს დაერიცხა კუთვნილი საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საგადასახადო კოდექსის 1333 მუხლის პირველი ნაწილით, „გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანების 393 მუხლის პირველი ნაწილით, საგადასახადო კოდექსის 154-ე მუხლის პირველი ნაწილის „პ“ ქვეპუნქტით და მიიჩნია, რომ შემოწმების შედეგად განსახილველ საკითხთან მიმართებაში საგადასახადო ვალდებულებები განსაზღვრულია კანონმდებლობის შესაბამისად, გადასახადის გადამხდელის საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nმომჩივანი განმარტავს, რომ შემმოწმებელმა დათვალა ფიზიკურ პირებზე გადახდის წყაროსთან დაბეგვრას დაქვემდებარებული განაცემები (გარდა პროცენტისა) 69 032 ლარი შესაბამისად, კუთვნილი საშემოსავლო გადასახადი 2 071 ლარი. რომელსაც კატეგორიულად ეწინააღმდეგება. მოთხოვა „შეუსაბამო“ მონაცემების გაშლა, თუ რომელი შეძენა არ არის აღრიცხული და შესაბამისად დეკლარირებული, მაგრამ პასუხი ამ საკითხთან დაკავშირებით ვერ მიიღო. უფრო მეტიც, შემმოწმებელს თხოვდა ერთი შეუსაბამო, შესაბამისად დაუბეგრავი, აღრიცხვის ჟურნალში და ორისში აღენიშნა, რაზეც იყო დუმილი ასეა არ არის დაბეგრილიო. არ იცის რომელი შეძენა არ არის აღრიცხული/დეკლარირებული და არც ის იცის, საიდან გაანგარიშდა დასაბეგრი ბაზა 69032 ლარი.\nაქტის გამოცემის შემდეგ, მოახდინა ხელახალი რევიზია, ჟურნალში დაფიქსირებული მონაცემების და აღრიცხულ/დადეკლარირებულზე, მაგრამ ვერ იქნა ნაპოვნი მცირედი განსხვავებაც. შესაბამისად, აღნიშნული დარიცხვა არის არასამართლიანი და ითხოვს მის გაუქმებას. შემოსავლების სამსახური იმპერატიულად აღნიშნავს, რომ შემოწმებით დადგენილი გარემოებაა, რომ გადამხდელს შემოწმების პროცესში სრულად არ ჰქონდა დეკლარირებული შავი და ფერადი ლითონების აღრიცხვის ჟურნალებში ასახული მონაცემები.\nამ შემთხვევაში რა დაამტკიცოს, რომ ჰქონდა? თუ არ მოხდება შემმოწმებლისგან კონკრეტული შეძენის იდენტიფიცირება. კიდევ ერთხელ აღნიშნავს, რომ ჟურნალში დაფიქსირებული ყველა მონაცემი შეტანილია პროგრამა ორისში და შესაბამისად დეკლარირებულია სრულად.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: საგადასახადო კოდექსის 1333 მუხლის პირველი ნაწილის მიხედვით, საქართველოს ფინანსთა მინისტრი უფლებამოსილია განსაზღვროს იმ საქონლის ჩამონათვალი, რომლის მიწოდებით ფიზიკური პირის მიერ მიღებული შემოსავალი იბეგრება გადახდის წყაროსთან 3-პროცენტიანი განაკვეთით, საქონლის შემძენი პირის მიერ „გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანების 393 მუხლის პირველი პუნქტის მიხედვით, გადახდის წყაროსთან 3- პროცენტიანი განაკვეთით იბეგრება ფიზიკური პირის მიერ:\nა) შავი ან/და ფერადი ლითონების ჯართის მიწოდების შედეგად მიღებული შემოსავალი;\nბ) შავი ან/და ფერადი ლითონების ნარჩენების მიწოდების შედეგად მიღებული შემოსავალი.\nსაგადასახადო კოდექსის 154-ე მუხლის პირველი ნაწილის „პ“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, კერძოდ, პირი, რომელიც ამ კოდექსის 1333 მუხლით გათვალისწინებულ შემთხვევაში ფიზიკურ პირს უნაზღაურებს მისგან შეძენილი საქონლის ღირებულებას. შემოწმებისას დადგენილია, რომ გადასახადის გადამხდელისგან განხორციელდა სააღრიცხვო დოკუმენტაციის გამოთხოვა. კომპანიის მიერ მიწოდებული იქნა შავი და ფერადი ლითონების აღრიცხვის ჟურნალები, რის საფუძველზეც დადგინდა, რომ გადასახადის გადამხდელს შემოწმების პროცესში სრულად არ ჰქონდა დეკლარირებული ჟურნალში ასახული მონაცემები. შედეგად, საგადასახადო კოდექსის 1333 მუხლის თანახმად, გადასახადის გადამხდელს განესაზღვრა დამატებითი საგადასახადო ვალდებულება საშემოსავლო გადასახადში.\nსაბჭოს სხდომაზე სადავო საკითხის ზეპირი განხილვისას აუდიტის დეპარტამენტის წარმომადგენელმა განაცხადა, რომ დასაბეგრი ოდენობა (69 032 ლარი) გაიანგარიშა შავი და ფერადი ლითონების აღრიცხვის ჟურნალებით, რომელიც კვლავ საგადასახადო ორგანოშია და გადასახადის გადამხდელს რაიმე ინფორმაცია ან დოკუმენტაცია არ გამოუთხოვია. მომჩივანი ზოგადად საუბრობს და არ წარმოადგენს დასახელებული არგუმენტების დოკუმენტურად დადასტურებულ რაიმე სახის მტკიცებულებას, რაც შემოწმებისას დადგენილი გარემოებების შეცვლის და დარიცხული თანხების შემცირების საფუძველი გახდებოდა. ზემოაღნიშნული გარემოებებიდან გამომდინარე, მხარეთა არგუმენტების და წარმოდგენილი დოკუმენტების გათვალისწინებით, საბჭოს მიაჩნია, რომ საგადასახადო ორგანოს გადაწყვეტილება ფიზიკური პირებისაგან შეძენილი ჯართის ღირებულებაზე გადახდილი თანხების გადახდის წყაროსთან საშემოსავლო გადასახადით დაბეგვრის თაობაზე მართებულია და არ არსებობს ამ ნაწილში საჩივრის დაკმაყოფილების საფუძველი. \n\n\n2. დამფუძნებლის მიმართ საწესდებო კაპიტალის სახით ვალდებულების გაუქმების შედეგად საგადასახადო ვალდებულების წარმოშობა \nფაქტების აღწერა \nშემოწმების პროცესში გადასახადის გადამხდელმა წარადგინა ბუღალტრული პროგრამა (ორისი) 2018 წლის შემდგომ პერიოდზე, სადაც დადგინდა რომ გადამხდელს საწყის ნაშთებად დაფიქსირებული ჰქონდა კაპიტალში შენატანი, რომელიც დაბალანსებული ჰქონდა წინა პერიოდში მიღებული ზარალით. შემოსავლების სამსახურის გადასახადების ადმინისტრირების საინფორმაციო სისტემის მონაცემების დამუშავებით დადგინდა, რომ გადამხდელს წინა პერიოდში ზარალი არ მიუღია, ასევე არ მოუხდენია თანხის რეინვესტირება. აღნიშნული საწესდებო კაპიტალიდან გადასახადის გადამხდელს გაჰქონდა თანხები, რომელსაც არ ბეგრავდა შესაბამისი გადასახადით. შემოწმებისას მოთხოვნილ იქნა აღნიშნული ზარალის გაშიფვრა, თუმცა გადასახადის გადამხდელმა ვერ წარადგინა სათანადო მტკიცებულებები. ყოველივე ზემოაღნიშნულიდან გამომდინარე, შემოწმებისას გაუქმდა დამფუძნებლის მიმართ საწესდებო კაპიტალის სახით ვალდებულება და აღნიშნული თანხები დაიბეგრა საშემოსავლო გადასახადით. გადასახადის გადამხდელს ასევე დაეკისრა ჯარიმა საგადასახადო კოდექსის 275-ე მუხლის შესაბამისად.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საგადასახადო კოდექსის 73-ე მუხლის მე-4 ნაწილით, ამავე მუხლის მე-9 ნაწილის „ბ“ ქვეპუნქტით, 101-ე მუხლის პირველი ნაწილით და 154-ე მუხლის პირველი ნაწილის „ა“ ქვეპუნქტით და მიიჩნია, რომ შემოწმების შედეგად განსახილველ საკითხთან მიმართებაში საგადასახადო ვალდებულებები განსაზღვრულია კანონმდებლობის შესაბამისად, გადასახადის გადამხდელის საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nშემმოწმებელი აღნიშნავს რომ ბუღალტრული პროგრამა ორისი წარდგენილია 2018 წლიდან, სადაც დადგინდა რომ საწყისი ნაშთი ჰქონდა კაპიტალში შენატანი, რომელიც დაბალანსებული იყო წინა პერიოდში მიღებული ზარალითო - აქ გაურკვეველია მისი მსჯელობა, მიუხედავად იმისა რომ წარუდგინა კომპანიის დაარსებიდან დღემდე ყველა პარტნიორთა კრების ოქმი, ასევე გაუშიფრა სრულად წინა წლების მოგება/ზარალი (დეტალურად), რომელიც მიწოდებული აქვს მეილის სახით. მაინც აკორექტირებს საწესდებო კაპიტალს და არიცხავს საშემოსავლო გადასახადს. რომელიც მიაჩნია არასწორად. არ გაითვალისწინა ბიზნესის სპეციფიკა, კერძოდ - საქმიანობის სპეციფიკიდან გამომდინარე, აუცილებელ საჭიროებას წარმოადგენს ამწეკრანი, რომელიც იჯარით ჰქონდა აღებული კომპანიის დაარსებიდან 2017 წლის ბოლომდე ---------------- (პ/ნ ------------------), მაგრამ საგადასახადო ორგანომ არ გაითვალისწინა აღნიშნული ფაქტი. მიუხედავად იმისა, რომ წარუდგინა აღნიშნულ იჯარასთან დაკავშირებით ყველა დოკუმენტაცია. ეკონომიკური საქმიანობის სპეციფიკიდან გამომდინარე, უბრალოდ შეუძლებელია ნებისმიერი ოპერაციის ჩატარება/განხორციელება ამწეკრანის გარეშე. ვერ მოხდება, როგორც საქონლის დაცლა ასევე დატვირთვა. ე.წ ჯართი საჭიროებს მიღების შემდეგ დამუშავებას ანუ შეგროვებას და ერთ მასად შექმნას (მაგ: მანქანის კუზაოს შემთხვევაში მის დაჭეჭყვას, რათა ტრანსპორტირების დროს არ დაიკავოს დიდი სივრცე) ამისთვის კი აუცილებელ საჭიროებას წარმოადგენს ამწეკრანი. ასევე მიწოდებული ჰქონდა ინფორმაცია, რომ ტერიტორიაზე განხორციელდა ე.წ ანგარიშმშენებლობა, სადაც ხდებოდა ფერადი ლითონების დასაწყობება შენახვა. ყოველივე ამისა, არ გაითვალისწინა წინა წლების ფინანსური შედეგი და მოახდინა კაპიტალის დაკორექტირება და შესაბამისად დაბეგვრა, რომელსაც არ ეთანხმება.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. ამავე მუხლის მე-4 ნაწილის თანახმად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის ,,ა“ ქვეპუნქტის მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nშემოწმებით დადგინდა, რომ გადამხდელს საწყის ნაშთებად დაფიქსირებული ჰქონდა კაპიტალში შენატანი, რომელიც დაბალანსებული ჰქონდა წინა პერიოდში მიღებული ზარალით. გადამხდელს წინა პერიოდში ზარალი არ მიუღია, ასევე არ მოუხდენია თანხის რეინვესტირება. აღნიშნული საწესდებო კაპიტალიდან გადასახადის გადამხდელს გაჰქონდა თანხები, რომელსაც არ ბეგრავდა შესაბამისი გადასახადით. შემოწმებისას მოთხოვნილ იქნა აღნიშნული ზარალის გაშიფვრა, თუმცა გადასახადის გადამხდელმა ვერ წარადგინა სათანადო მტკიცებულებები. შემოწმებისას გაუქმდა დამფუძნებლის მიმართ საწესდებო კაპიტალის სახით ვალდებულება და აღნიშნული თანხები დაიბეგრა საშემოსავლო გადასახადით.\nსაბჭოს სხდომაზე სადავო საკითხის ზეპირი განხილვისას აუდიტის დეპარტამენტის წარმომადგენელმა განაცხადა, რომ ამწეს მომსახურებაზე ხელშეკრულება ნამდვილად გაფორმებულია ფიზიკურ პირთან, თუმცა გადახდის ფაქტი არ დასტურდება. ამასთან, ვინაიდან მომსახურების გამწევი ფიზიკური პირია, კომპანიას ვალდებულება ჰქონდა მომსახურების გაწევაზე გადახდილ თანხაზე გადახდის წყაროსთან დაეკავებინა საშემოსავლო გადასახადი, რაც არ მოუხდენია, გარდა ამისა, აღნიშნული მომსახურება კომპანიას ხარჯის სახით აღრიცხული არ აქვს.\nმომჩივანს აღნიშნულის პასუხად არ წარმოუდგენია არგუმენტი ან მტკიცებულება, რაც აუდიტის დეპარტამენტის მიერ დადგენილი გარემოებების შეცვლის და დარიცხული თანხების შემცირების საფუძველი გახდებოდა.\nმხარეთა არგუმენტაციის შესწავლის, წარმოდგენილი მტკიცებულებების შეფასების და საქმეზე არსებული ფაქტობრივი გარემოებების გათვალისწინებით, საბჭოს მიაჩნია, რომ მომჩივნის არგუმენტები უსაფუძვლოა და არ არსებობს ამ ნაწილში საჩივრის დაკმაყოფილების საფუძველი.\n\n\n3. საქონლის რეალიზაციიდან მიღებული შემოსავლების საწარმოს დირექტორზე გაცემულ ხელფასად ჩათვლა \nფაქტების აღწერა\nშემოწმების აქტიდან ირკვევა, რომ გადასახადის გადამხდელს არასრულად ჰქონდა დეკლარირებული მის მიერ რეალიზებული საქონელი, ხოლო აღნიშნული თანხა არ ფიქსირდებოდა კომპანიის ფულის ნაშთში. შესაბამისად, მიღებული თანხა ჩაითვალა საწარმოს დირექტორზე გაცემულ ხელფასად და გადასახადის გადამხდელს დაერიცხა საშემოსავლო გადასახადი, ასევე დაეკისრა ჯარიმა საგადასახადო კოდექსის 275-ე მუხლის შესაბამისად. შემოსავლების სამსახურის გადაწყვეტილების შინაარსი შემოსავლების სამსახურმა იხელმძღვანელა საგადასახადო კოდექსის 73-ე მუხლის მე-4 ნაწილით, ამავე მუხლის მე-9 ნაწილის „ბ“ ქვეპუნქტით, 101-ე მუხლის პირველი ნაწილით, 154-ე მუხლის პირველი ნაწილის „ა“ ქვეპუნქტით და მიიჩნია, რომ შემოწმების შედეგად განსახილველ საკითხთან მიმართებაში საგადასახადო ვალდებულებები განსაზღვრულია კანონმდებლობის შესაბამისად, გადასახადის გადამხდელის საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nაღნიშნულ საკითხთან დაკავშირებითაც ვერ მიიღო შემმოწმებლისგან დეტალური გაშიფრვა, თუ რა შეცდომა ჰქონდა დაშვებული, რომელი საქონელი იყო არასრულად დეკლარირებული და რა თანხა არ ფიქსირდებოდა? შემოწმების აქტის გამოცემის შემდეგ მოხდა თავიდან აღნიშნული საკითხის შესწავლა, რამაც დაარწმუნა, რომ აღნიშნულს ადგილი არ ჰქონია. ან წარადგინოს საგადასახადო ორგანომ გასხვავებები და ამის შემდეგ შეჯერდება და აღიარებს შეცდომას და გადაიხდის კუთვნილ გადასახადს. სხვა შემთხვევაში არ აღიარებს და არ ეთანხმება აღნიშნულ დარიცხვას.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან. საგადასახადო კოდექსის 154-ე მუხლის პირველი ნაწილის ,,ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს. დადგენილია, რომ გადასახადის გადამხდელს არასრულად ჰქონდა დეკლარირებული მის მიერ რეალიზებული საქონელი, ხოლო აღნიშნული თანხა არ ფიქსირდებოდა კომპანიის ფულის ნაშთში. შესაბამისად, აღნიშნული მიღებული თანხა ჩაითვალა დირექტორზე გაცემულ ხელფასად. მომჩივანი ზოგადად საუბრობს და არ წარმოადგენს არგუმენტს/დოკუმენტურად დადასტურებულ რაიმე სახის მტკიცებულებას, რაც შემოწმებისას დადგენილი გარემოებების შეცვლის და დარიცხული თანხების შემცირების საფუძველი გახდებოდა. ზემოაღნიშნული გარემოებებიდან გამომდინარე, მხარეთა არგუმენტების და წარმოდგენილი დოკუმენტების გათვალისწინებით, საბჭოს მიაჩნია, რომ საგადასახადო ორგანოს გადაწყვეტილება საქონლის რეალიზაციიდან მიღებული შემოსავლების საწარმოს დირექტორზე გაცემულ ხელფასად ჩათვლის შესახებ მართებულია და არ არსებობს ამ ნაწილში საჩივრის დაკმაყოფილების საფუძველი. \n\n\n4. ჯართის რეალიზაციის დღგ-ით დაბეგვრა \nფაქტების აღწერა \nშემოწმების აქტში მითითებულია, რომ გადასახადის გადამხდელს არასრულად ჰქონდა ასახული ინფორმაცია, მის მიერ რეალიზებული ჯართის შესახებ. კერძოდ, გადასახადის გადამხდელის მიერ რეალიზებული იყო სასაქონლო-მატერიალური ფასეულობა, რომელზეც ვერ ხერხდებოდა იდენტიფიცირება, თუ ვისზე იყო აღნიშნული საქონელი რეალიზებული. იმის გათვალისწინებით, რომ შემოწმების მიერ ვერ მოხერხდა რეალიზებული ჯართის მიმღები მხარის დადგენა, აღნიშნული სხვაობა დაიბეგრა დღგ-ით. გადამხდელს, ასევე დაეკისრა ჯარიმა საგადასახადო კოდექსის 275-ე მუხლის შესაბამისად.\n\n\nშემოსავლების სამსახურის გადაწყვეტილების შინაარსი \nშემოსავლების სამსახურმა იხელმძღვანელა 1.01.2021 წლამდე მოქმედი საგადასახადო კოდექსის 160-ე, 161-ე, 171-ე, 168-ე მუხლის მე-4 ნაწილის „წ“ ქვეპუნქტით და 1.01.2021 წლიდან საგადასახადო კოდექსის 158-ე მუხლის პირველი ნაწილით, 159-ე მუხლის პირველი ნაწილის „ა“ ქვეპუნქტით, 163-ე მუხლის პირველი და მე-2 ნაწილებით, 164-ე მუხლის პირველი ნაწილით, 172-ე მუხლის მე-4 ნაწილის „ძ“ ქვეპუნქტით და მიიჩნია, რომ შემოწმების შედეგად განსახილველ საკითხთან მიმართებაში საგადასახადო ვალდებულებები განსაზღვრულია კანონმდებლობის შესაბამისად, გადასახადის გადამხდელის საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nმომჩივნის განმარტებით, საგადასახადო ორგანოს არ მიუწოდებია იმ საქონლის მონაცემები, რომლის იდენტიფიცირებასაც ვერ ახდენს. არის ე.წ „ჯართის“ მიმღები პუნქტი - შემგროვებელი, რომელსაც შემდგომ აწვდის კომპანიებს, პროდუქციას აწვდის სულ 10 კომპანიას. შესაბამისად ნებისმიერი მიწოდება იდენტიფიცირებულია, რადგან ყველა მიწოდებაზე გამოწერილია სასაქონლო ზედნადები. ყოველივე ზემოაღნიშნულიდან გამომდინარე, აღნიშნული საკითხიც გაუგებარია და შესაბამისად ითხოვს მის გაუქმებას. შემოსავლების სასამხური იმპერატიულად აღნიშნავს, რომ კომპანიის მიერ წარდგენილ შავი და ფერადი ლითონების შესყიდვის ჟურნალებში არსებული ინფორმაციაზე დაყრდნობით, შემოწმებით დადგენილი გარემოებაა, რომ საწარმოს შესყიდული ჰქონდა იმაზე მეტი ჯართი ვიდრე ასახული ჰქონდა ბუღალტრულ პროგრამაში. შემოწმებით აღნიშნული ჯართი ჩაითვალა რეალიზებულად. აღნიშნავს, რომ ჟურნალში დაფიქსირებული ნებიმიერი შეძენა არის სრულად დაბეგრილი და ასევე სწორად არის დეკლარირებული რეალიზებული საქონელი. მისი მოსაზრებით მტკიცებულება ამ შემთხვევაში აუდიტის დეპარტამენტზეა, მან უნდა წარადგინოს სია რა მიიჩნია არასწორად და რომელი ოპერაცია იქნა განხილული დასაბეგრად, რომელიც არ ჰქონდა დაბეგრილი. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\n2021 წლის პირველ იანვრამდე მოქმედი საგადასახადო კოდექსის 160-ე მუხლის „ა“ ქვეპუნქტის მიხედვით, დღგ-ით დაბეგვრის ობიექტია დასაბეგრი ოპერაცია. ამავე კოდექსის 161-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა.\n2021 წლის პირველ იანვრამდე მოქმედი საგადასახადო კოდექსის 168-ე მუხლის მე-4 ნაწილის „წ“ ქვეპუნქტის თანახმად, ჩათვლის უფლებით დღგ-ისგან გათავისუფლებულია შავი ან/და ფერადი ლითონების ჯართის და შავი ან/და ფერადი ლითონების ნარჩენების მიწოდება, თუ შესაძლებელია საქონლის მიმღები მხარის იდენტიფიცირება. ამასთანავე, მიიჩნევა, რომ საქონლის მიწოდების საანგარიშო პერიოდის მიხედვით საქონლის მიმღებმა პირმა შესაბამის საქონელზე მიიღო დღგ-ის ჩათვლა.\n2021 წლის პირველ იანვრიდან მოქმედი საგადასახადო კოდექსის 158-ე მუხლის პირველი ნაწილის თანახმად, დღგ-ით დასაბეგრ პირად განიხილება ნებისმიერი პირი, რომელიც ნებისმიერ ადგილზე დამოუკიდებლად ახორციელებს ნებისმიერი სახის ეკონომიკურ საქმიანობას, მიუხედავად ამ საქმიანობის მიზნისა და შედეგისა. ამავე კოდექსის 159-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება. საგადასახადო კოდექსის 163-ე მუხლის პირველი და მე-2 ნაწილების თანახმად:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nსაგადასახადო კოდექსის 172-ე მუხლის მე-4 ნაწილის „ძ“ ქვეპუნქტის თანახმად, ჩათვლის უფლებით დღგ-ისგან გათავისუფლებულია შავი ან/და ფერადი ლითონების ჯართის და შავი ან/და ფერადი ლითონების ნარჩენების მიწოდება, თუ შესაძლებელია საქონლის მიმღები მხარის იდენტიფიცირება. ამასთანავე, მიიჩნევა, რომ საქონლის მიწოდების საანგარიშო პერიოდის მიხედვით, საქონლის მიმღებმა პირმა შესაბამის საქონელზე მიიღო დღგ-ის ჩათვლა. შემოწმებით დადგენილია, რომ გადასახადის გადამხდელის მიერ რეალიზებული იყო სასაქონლო-მატერიალური ფასეულობა, რომელზეც ვერ ხერხდებოდა იდენტიფიცირება, თუ ვისზე იყო აღნიშნული საქონელი რეალიზებული. იმის გათვალისწინებით, რომ შემოწმების მიერ ვერ მოხერხდა რეალიზებული ჯართის მიმღები მხარის დადგენა, აღნიშნული სხვაობა დაიბეგრა დღგ-ით. მომჩივანი არ წარმოადგენს დასახელებული არგუმენტებს ან დოკუმენტურად დადასტურებულ რაიმე სახის მტკიცებულებას, რაც შემოწმებისას დადგენილი გარემოებების შეცვლის და დარიცხული თანხების შემცირების საფუძველი გახდებოდა. მხარეთა არგუმენტაციის შესწავლის, წარმოდგენილი მტკიცებულებების შეფასების და საქმეზე არსებული ფაქტობრივი გარემოებების გათვალისწინებით, საბჭოს მიაჩნია, რომ საგადასახადო ორგანოს გადაწყვეტილება ჯართის რეალიზაციის დღგ-ით დაბეგვრის შესახებ მართებულია და არ არსებობს ამ ნაწილში საჩივრის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და \nგადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაქონლის მიწოდება/მომსახურების გაწევა\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n22\n\nდოკუმენტის დათვალიერება\n\ninfohub@rs.ge",
    "title": "Document ff19b559-c9a5-426b-9856-9a1a1c276fab"
  }
}