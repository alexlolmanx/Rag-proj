{
  "id": "ab7b2074-08cf-41f1-ac25-721669302394",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19693/2/2023\n09 აგვისტო 2023\nდოკუმენტის #:\n19693/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n08 აგვისტო 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო დეკლარაციაში/გაანგარიშებაში გადასახადის შემცირება, საურავი\nჩამოტვირთვა\nგაზიარება\n№ 19693/2/2023\n08 აგვისტო 2023\n﻿გ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „----------“ (ს/ნ ----------) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 15.06.2023 წელს განიხილა და მიიღო გადაწყვეტილება შპს ------------- 16.05.2023 წელს რეგისტრირებულ საჩივარზე (რეგისტრაციის №19693/2/2023). \n\n\nდავის საგანი:\n1. მიღებული ავანსის უკან დაბრუნების შემთხვევაში თანხის დღგ-ით დასაბეგრ ბრუნვაში დატოვება;\n2. შემოწმების წინა პერიოდში დაბეგრილი ავანსების გამოკლება მიმდინარე შემოწმებით დადგენილი\nდღგ-ით დასაბეგრი ბრუნვიდან;\n3. სანქციებისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე.\n\n\nგასაჩივრებული გადაწყვეტილება:\n1. აუდიტის დეპარტამენტის 28.12.2022 წლის №007-392 საგადასახადო მოთხოვნა;\n2. შემოსავლების სამსახურის 25.04.2023 წლის №8872 ბრძანება.\n\n\nდარიცხული თანხა: 1 262 466 ლარი.\nმათ შორის:\nგადასახადი - 560 477\nდღგ - 356 139\nმიწაზე (არასასოფლო) ქონების გადასახადი - 1 586\nმოგების გადასახადი - 1 501\nსაშემოსავლო გადასახადი -201 251\nჯარიმა - 394 939\nსაურავი - 307 050\n\n\nპროცედურული გარემოებები\nაუდიტის დეპარტამენტის 27.12.2022 წლის გასვლითი საგადასახადო შემოწმების აქტით შემოწმებულია 1.01.2019 წლიდან 1.03.2022 წლამდე პერიოდი.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 28.12.2022 წლის №007-392 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 25.04.2023 წლის №8872 ბრძანებით საჩივარი დაკმაყოფილდა ნაწილობრივ, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაბჭოში საჩივარი წარმოდგენილია საგადასახადო კოდექსის 305-ე მუხლის პირველი ნაწილით დადგენილი გასაჩივრების ვადის დარღვევით, თუმცა მომჩივანმა წარმოადგინა მტკიცებულებები, რომლითაც დასტურდება, რომ გასაჩივრების ვადის დარღვევა მისგან დამოუკიდებელი მიზეზით იყო გამოწვეული. საბჭომ გაითვალისწინა აღნიშნული მტკიცებულებები და საგადასახადო კოდექსის 299-ე მუხლის მე-10 ნაწილის გათვალისწინებით, მიიღო გადაწყვეტილება გასაჩივრების ვადის აღდგენასთან დაკავშირებით.\n\n\nსადავო საკითხები:\n1. მიღებული ავანსის უკან დაბრუნების შემთხვევაში თანხის დღგ-ით დასაბეგრ ბრუნვაში დატოვება\nფაქტების აღწერა/დარიცხვის საფუძვლები\nკომპანიის საქმიანობის სახეს წარმოადგენს საცხოვრებელი და კომერციული ფართების მშენებლობა/რეალიზაცია. კომპანიას განხორციელებული აქვს 2 პროექტი, კერძოდ: ---------- და -----------ში. ----------- პროექტი დასრულებულია შესამოწმებელ პერიოდამდე, მხოლოდ რამდენიმე საცხოვრებელი ფართის გადაფორმება განხორციელდა შესამოწმებელ პერიოდში, ხოლო --------- პროექტის მშენებლობა დაწყებულია 2018 წლიდან და ბინების ძირითადი ნაწილის რეალიზაცია ხვდება შესამოწმებელ პერიოდში.\nმომჩივანს 2017 წელს გაფორმებული აქვს ხელშეკრულება ბარტერის ფარგლებში საცხოვრებელი ფართების გადაცემაზე. კერძოდ, მესაკუთრე ფიზიკურ პირთა ჯგუფი ამხანაგობა „----------“ საკუთრებაში გადასცემს მომჩივანს უძრავ ქონებას (მიწის ს/კ ------------) და მასზე განთავსებულ შენობა-ნაგებობას, ხოლო მომჩივანი თავის მხრივ ვალდებულია მობინადრეებს გადასცეს ფართები ახალ აშენებულ საცხოვრებელ კორპუსში.\nმომჩივანს საბუღალტრო აღრიცხვაში დაფიქსირებული აქვს თითოეული მობინადრის მიმართ ვალდებულება შესაბამისი ღირებულებით. საგადასახადო კოდექსის 161-ე მუხლის მიხედვით, ბარტერის ფარგლებში გადაცემული ფართები დაიბეგრა გაწეული სამშენებლო მომსახურების საბაზრო ღირებულებით (თვითღირებულება + 10%). \nამასთან, შემოწმების შედეგად დადგინდა, რომ გარკვეულ საანგარიშო პერიოდებში, საწარმოს, საცხოვრებელი ფართების რეალიზაციასთან დაკავშირებით, არაზუსტად აქვს დეკლარირებული დღგ-ით დასაბეგრი ბრუნვები. საგადასახადო კოდექსის 161-ე მუხლის საფუძველზე დაკორექტირდა შესაბამისი პერიოდების დასაბეგრი ბრუნვები, საწარმოს დაერიცხა დღგ და დაეკისრა საგადასახადო კოდექსის 275-ე მუხლით გათვალისწინებული ჯარიმა. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-2 ნაწილზე, მე-2 მუხლის მე-2 ნაწილზე, შესამოწმებელ პერიოდში მოქმედ საკანონმდებლო ნორმებზე, კერძოდ: საგადასახადო კოდექსის 160-ე მუხლის ,,ა“ ქვეპუნქტზე, 161-ე მუხლის პირველი ნაწილის ,,ა“ ქვეპუნქტზე, 159-ე მუხლის პირველი ნაწილის „ა“ ქვეპუნქტზე, 163-ე მუხლის პირველ და მე-2 ნაწილებზე, 164-ე მუხლის პირველ ნაწილზე, 43-ე მუხლის მე-4 ნაწილზე, „გადასახადების ადმინისტრირების შესახებ“ საქართველოს ფინანსთა მინისტრის 31.12.2010 წლის №996 ბრძანებით დამტკიცებული ინსტრუქციის 481 მუხლის პირველ ნაწილზე და გადასახადის გადამხდელის არგუმენტებზე, რომლის თანახმად, საგადასახადო შემოწმების მიერ დღგ-ის ნაწილში არასწორად არის გამოთვლილი ავანსი 2020 წლის იანვრის და 2021 წლის ნოემბრის თვეებში. კერძოდ, 2020 წლის იანვრის თვეში კომპანიამ გააუქმა წინარე ხელშეკრულება ნინო სიხარულიძესთან და დაუბრუნა წინასწარ გადახდილი თანხა 34 593 ლარი. აღნიშნული თანხით გადამხდელის მიერ არ არის კორექტირებული დღგ-ის იანვრის თვის დეკლარაცია. აუდიტორს დღგ-ის ბრუნვის შემცირების ნაცვლად დამატებული აქვს 2020 წლის იანვრის თვის ავანსს და დაბეგრილი აქვს მეორეჯერ. იგივე საკითხი არის განმეორებული 2021 წლის ნოემბრის თვეში (6 996 ლარი) თანხა დაუბრუნდა არდაფილ მუსაევს.\nშემოსავლების სამსახური ყურადღებას ამახვილებს აუდიტის დეპარტამენტის მიერ მოწოდებულ ინფორმაციაზე, რომლის თანახმად, ნინო სიხარულიძისთვის და არდალიფ მუსაევისთვის თანხები დაბრუნებულია, თუმცა წინარე ხელშეკრულების შეწყვეტის შესახებ შეთანხმება გადასახადის გადამხდელს არ წარუდგენია შემოწმებისთვის. \nზემოაღნიშნული სამართლებრივი ნორმების, საქმეზე არსებული მასალებისა და გადასახადის გადამხდელის არგუმენტების გათვალისწინებით, შემოსავლების სამსახურმა მიიჩნია, რომ გადასახადის გადამხდელს უნდა მიეცეს წინადადება, ამ ბრძანების ჩაბარებიდან 15 კალენდარული დღის ვადაში, აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები. განსაზღვრულ ვადაში მტკიცებულებების წარდგენის შემთხვევაში, დაევალოს აუდიტის დეპარტამენტს შეისწავლოს/გამოიკვლიოს წარდგენილი მტკიცებულებები და სათანადო საფუძვლის არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება).\nშემოსავლების სამსახური ყურადღებას ამახვილებს საქმეში არსებულ ფაქტობრივ გარემოებებზე, რომლის თანახმად, გარკვეულ საანგარიშო პერიოდებში, საწარმოს საცხოვრებელი ფართების რეალიზაციასთან დაკავშირებით, არაზუსტად აქვს დეკლარირებული დღგ-ით დასაბეგრი ბრუნვები.\nშემოსავლების სამსახური ეყრდნობა აუდიტის დეპარტამენტის მიერ მოწოდებულ ინფორმაციას, რომლის თანახმად, გადასახადის გადამხდელის მიერ ავანსები არ არის სრულად დაბეგრილი ორივე პროექტის ფარგლებში იმ კატეგორიის ბინებზე, რომლებიც მყიდველთა საკუთრებაში გადავიდა შესამოწმებელ პერიოდში (2019 წლიდან შემდგომ პერიოდებში).\nშემოსავლების სამსახური აღნიშნავს, რომ მომჩივანს დავის წარმოების პროცესში არ აქვს წარმოდგენილი ისეთი მტკიცებულებები, რომლებიც შეცვლიდა საგადასახადო შემოწმების აქტის დადგენილ გარემოებებს. \nზემოაღნიშნული ფაქტობრივი გარემოებების და სამართლებრივი ნორმების გათვალისწინებით, შემოსავლების სამსახურმა მიიჩნია, რომ აუდიტის დეპარტამენტის მიერ საგადასახადო ვალდებულებები განსაზღვრულია საგადასახადო კანონმდებლობის შესაბამისად და არ არსებობს აღნიშნულ ნაწილში საჩივრის დაკმაყოფილების სამართლებრივი საფუძველი.\n\n\nმომჩივნის არგუმენტაცია\nაუდიტორს დღგ-ის ნაწილში არასწორად აქვს ავანსი გამოთვლილი 2020 წლის იანვრის და 2021 წლის ნოემბრის თვეებში. კერძოდ, 2020 წლის იანვრის თვეში კომპანიამ გააუქმა წინარე ხელშეკრულება ნინო სიხარულიძესთან და დაუბრუნა წინასწარ გადახდილი თანხა 34 593,15 ლარი. აღნიშნული თანხით მის მიერ არ არის კორექტირებული იანვრის თვის დღგ-ის დეკლარაცია და აუდიტორს ნაცვლად იმისა, რომ შეემცირებინა (დაეკორექტირებინა) დღგ-ის ბრუნვა, პირიქით დაუმატა 2020 წლის იანვრის თვის ავანსს და დაბეგრა მეორედ. იგივე საკითხი არის განმეორებული 2021 წლის ნოემბრის თვეში თანხა (6 996 ლარი) დაუბრუნდა არდაფილ მუსაევს.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 161-ე მუხლის პირველი ნაწილის „ა.ბ.დ“ ქვეპუნქტის 1.01.2021 წლამდე მოქმედი რედაქციით, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა, რომლის დროსაც დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი, მაგრამ არაუგვიანეს მისაწოდებელი საქონლის/გასაწევი მომსახურების საკომპენსაციო თანხის/თანხის ნაწილის გადახდის მომენტისა, თუ თანხის გადახდა ხორციელდება საქონლის მიწოდებამდე/მომსახურების გაწევამდე, გარდა ამ ნაწილის „ა.ბ.ბ“ და „ა.ბ.გ“ ქვეპუნქტებით გათვალისწინებული შემთხვევებისა.\nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების თანახმად დღგით დასაბეგრი ოპერაციებია:\nა) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება;\nბ) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ მომსახურების გაწევა.\nსაგადასახადო კოდექსის 163-ე მუხლის პირველ და მე-2 ნაწილების თანახმად:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nშემოსავლების სამსახურის 25.04.2023 წლის №8872 ბრძანებით, გადასახადის გადამხდელს მიეცა წინადადება, ამ ბრძანების ჩაბარებიდან 15 კალენდარული დღის ვადაში, აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები. აუდიტის დეპარტამენტს დაევალა შეისწავლოს/გამოიკვლიოს წარმოდგენილი მტკიცებულებები და სათანადო საფუძვლის არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება).\nაღნიშნულიდან გამომდინარე, შემოსავლების სამსახურის 25.04.2023 წლის №8872 ბრძანების შინაარსის გათვალისწინებით, საბჭოს მიაჩნია, რომ ამ ნაწილში შემოსავლების სამსახურის გადაწყვეტილება მართლზომიერია და არ არსებობს აღნიშნული გადაწყვეტილებისგან განსხვავებული გადაწყვეტილების მიღების საფუძველი.\n\n\n2. შემოწმების წინა პერიოდში დაბეგრილი ავანსების გამოკლება მიმდინარე შემოწმებით დადგენილი დღგ-ით დასაბეგრი ბრუნვიდან\nფაქტების აღწერა\nშემოწმების აქტში სადავო საკითხი გამოკვეთილი არ არის.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურის არგუმენტაცია მითითებულია პირველი დავის საგნის ნაწილში.\nმომჩივნის არგუმენტაცია\nკომპანიის მიერ 2017-2018 წწ საგადასახადო კოდექსის 163-ე მუხლის მე-2 ნაწილისა და 164-ე მუხლის პირველი ნაწილის თანახმად დაბეგრილი იყო ავანსად მიღებული თანხები. მის მიმართ გამოყენებული სანქციებით დარღვეულია საგადასახადო კოდექსის მონიჭებული უფლება შეიმციროს დღგ-ით დასაბეგრი ბრუნვა ავანსად წინასწარ გადახდილი დღგ-ის თანხის პროპორციულად. დღგ-ის დეკლარაცია ივსება „გადასახადების ადმინისტრირების შესახებ“ საქართველოს ფინანსთა მინისტრის 31.12.2010 წლის №996 ბრძანებით დადგენილი წესით, სადაც დღგ-ის დეკლარაციის დანართი „ა“-ს პირველი ნაწილის მე-2 გრაფაში შეიტანება საქონლის მიწოდებამდე ან/და მომსახურების გაწევამდე ანაზღაურებული თანხა, რომელიც რეალიზაციის დროს მცირდება და შეიტანება დღგ-ის დეკლარაციის მე-15 გვერდის 4¹ გრაფაში. კომპანიას შესამოწმებელ პერიოდში ჯამურად ავანსის სახით 158 277 ლარით მეტი აქვს დაბეგრილი ვიდრე ეკუთვნოდა. აღნიშნულიდან გამომდინარე არ ეთანხმება აუდიტორის პოზიციას გასულ პერიოდში დაბეგრილი ავანსების არ შემცირებასთან და რეალიზაციის თანხების დასაბეგრ ბრუნვაში სრულად ჩართვასთან დაკავშირებით. აუდიტორის მიერ არ მომხდარა გასული პერიოდის ავანსების დაბეგვრის შესწავლა და მას პირდაპირ საწყის ნაშთად არსებული თანხები დამატებული აქვს რეალიზაციაზე.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 161-ე მუხლის პირველი ნაწილის „ა.ბ.დ“ ქვეპუნქტის 1.01.2021 წლამდე მოქმედი რედაქციით, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა, რომლის დროსაც დასაბეგრი\nოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი, მაგრამ არაუგვიანეს მისაწოდებელი საქონლის/გასაწევი მომსახურების საკომპენსაციო თანხის/თანხის ნაწილის გადახდის მომენტისა, თუ თანხის გადახდა ხორციელდება საქონლის მიწოდებამდე/მომსახურების გაწევამდე, გარდა ამ ნაწილის „ა.ბ.ბ“ და „ა.ბ.გ“ ქვეპუნქტებით გათვალისწინებული შემთხვევებისა.\nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების თანახმად დღგით დასაბეგრი ოპერაციებია: \nა) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება;\nბ) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ მომსახურების გაწევა. \nსაგადასახადო კოდექსის 163-ე მუხლის პირველ და მე-2 ნაწილების თანახმად:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nშემოწმების შედეგად დადგინდა, რომ შესამოწმებელ საანგარიშო პერიოდებში, საწარმოს საცხოვრებელი ფართების რეალიზაციასთან დაკავშირებით, არაზუსტად აქვს დეკლარირებული დღგ-ით დასაბეგრი ბრუნვები.\nსადავო საკითხზე წარმოდგენილია აუდიტის დეპარტამენტის 23.05.2023 წლის №------------- წერილი, საიდანაც ირკვევა, რომ კომპანიის მიერ ავანსები არ არის სრულად დაბეგრილი ორივე პროექტის ფარგლებში იმ კატეგორიის ბინებზე, რომლებიც მყიდველთა საკუთრებაში გადავიდა შესამოწმებელ პერიოდში (2019 წლიდან შემდგომ პერიოდებში).\nსაბჭო ყურადღებას ამახვილებს საქმის გარემოებებზე, მხარეთა არგუმენტაციაზე და აღნიშნავს, რომ ვინაიდან სადავო საკითხზე წარმოდგენილი არ არის რაიმე მტკიცებულება, რომლითაც დასტურდება მომჩივნის არგუმენტაცია, არ არსებობს აღნიშნულ ნაწილში საჩივრის დაკმაყოფილების საფუძველი.\n\n\n3. სანქციებისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე\nფაქტების აღწერა/დარიცხვის საფუძვლები\nსაგადასახადო შემოწმების შედეგად გადასახადის გადამხდელს დაეკისრა ჯარიმა საგადასახადო კოდექსის 275-ე მუხლით 394 939 ლარი. აუდიტის დეპარტამენტის 28.12.2022 წლის №007-392 საგადასახადო მოთხოვნაში ასახულია საურავი 307 050,42 ლარის ოდენობით. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 43-ე მუხლის მე-4 ნაწილზე, 269-ე მუხლის პირველ და მე-7 ნაწილებზე, 270-ე მუხლის პირველ და მე-2 ნაწილებზე, 275-ე მუხლზე, 272-ე მუხლის პირველი ნაწილზე და განმარტავს, რომ გადასახადის გადამხდელის კეთილსინდისიერება უკავშირდება მის მიერ დაშვებულ შეცდომას, გადამხდელი კეთილსინდისიერია იმ შემთხვევაში თუ სამართალდარღვევა გამოწვეულია მის მიერ დაშვებული შეცდომით (არცოდნით). კეთილსინდისიერება გულისხმობს პირის სუბიექტურ დამოკიდებულებას მის მიერ ჩადენილი ქმედებისადმი. პირი მოქმედებს საპატიებელი შეცდომის პირობებში ანუ მან არ იცოდა და არც შეიძლებოდა სცოდნოდა, რომ ჩადიოდა აკრძალულ ქმედებას (სამართალდარღვევას). საგადასახადო კოდექსის 269-ე მუხლის მე-7 ნაწილის მიზანია საგადასახადო პასუხისმგებლობისგან გაათავისუფლოს პირი, რომელიც სამართლებრივი შეცდომის არეალში მოქმედებდა, რადგან სამართლებრივი შეცდომის დროს პირი არასწორად აფასებს ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს.\nშემოსავლების სამსახური მიუთითებს ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ\nგადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციების მიმართ შემოსავლების სამსახურს მიზანშეწონილად არ მიაჩნია საგადასახადო კოდექსის 269- ე მუხლის მე-7 ნაწილის გამოყენება. \n\n\nმომჩივნის არგუმენტაცია\nკომპანია წარმოადგენს კეთილსინდისიერ გადამხდელს. იმ შემთხვევაში თუ მიჩნეულ იქნება, რომ დარიცხვა განხორციელებულია საგადასახადო კოდექსის შესაბამისად, საგადასახადო კოდექსის 269-ე მუხლის მე-7 ნაწილის თანახმად კომპანია უნდა გათავისუფლდეს დარიცხული სანქციებისგან.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 275-ე მუხლის მე-2 ნაწილის თანახმად, საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, − იწვევს დაჯარიმებას შემცირებული გადასახადის თანხის 50 პროცენტის ოდენობით.\nსაგადასახადო კოდექსის 272-ე მუხლის პირველი ნაწილის თანახმად, საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის.\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nშემოწმების შედეგად განსაზღვრულია, რომ მომჩივნის მიერ დეკლარირებული გადასახადებით დაბეგვრის ობიექტი განსხვავებულია საგადასახადო შემოწმებით დადგენილი მონაცემებისგან.\nსაბჭოს მიაჩნია, რომ განსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელი მოქმედებდა საპატიებელი შეცდომის პირობებში, ან არ იყო მისთვის ცნობილი ისეთი გარემოება, რამაც მისი პასუხისმგებლობა გამოიწვია.\nაღნიშნულიდან გამომდინარე, საბჭო მიიჩნევს, რომ არ არსებობს სანქციებისგან, საგადასახადო კოდექსის 269-ე მუხლის მე-7 ნაწილის საფუძველზე, მომჩივნის გათავისუფლების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n36\n\nდოკუმენტის დათვალიერება\n\ninfohub@rs.ge",
    "title": "Document ab7b2074-08cf-41f1-ac25-721669302394"
  }
}