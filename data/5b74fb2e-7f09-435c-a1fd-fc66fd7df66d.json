{
  "id": "5b74fb2e-7f09-435c-a1fd-fc66fd7df66d",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №79990/1/2023\n07 ივნისი 2023\nდოკუმენტის #:\n79990/1/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n19 მაისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nვალის მართვის დეპარტამენტი\nსაკანონმდებლო ნორმა:\nგადასახადის გადამხდელის უფლებები, მიმოწერა გადასახადის გადამხდელთან, ინფორმაციის მოთხოვნის უფლება, ქონებაზე ყადაღის დადება, საგადასახადო სამართალდარღვევა და საგადასახადო პასუხისმგებლობის ზოგადი პრინციპები, საგადასახადო სანქცია, საგადასახადო ორგანოსათვის ინფორმაციის წარუდგენლობა, საჩივრის განხილვა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№79990/1/2023\n19.05.2023\n\n\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\n\n\nმომჩივანი: შპს -- --- ------- -----ია (ს/ნ --------------) \nმოპასუხე: ვალის მართვის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 19.05.2023 წელს განიხილა და მიიღო გადაწყვეტილება შპს -- --- ------------იას 29.03.2023 წელს რეგისტრირებულ საჩივარზე (რეგისტრაციის №79990/1/2023).\n\n\nდავის საგანი: \nსაგადასახადო ორგანოსათვის სააღრიცხვო დოკუმენტაციის ან/და დაბეგვრასთან დაკავშირებული ინფორმაციის დადგენილ ვადაში წარუდგენლობა.\n\n\nგასაჩივრებული გადაწყვეტილება: \n1. ვალის მართვის დეპარტამენტი 6.12.2022 წლის №CB1423396 საგადასახადო სამართალდარღვევის ოქმი;\n2. შემოსავლების სამსახურის 10.02.2023 წლის №2433 ბრძანება.\n\n\nდარიცხული თანხა: \nჯარიმა - 400 ლარი. \n\n\nფაქტების აღწერა \nვალის მართვის დეპარტამენტის მიერ მოწოდებული ინფორმაციის თანახმად, საქართველოს საგადასახადო კოდექსის 241-ე მუხლის საფუძველზე, მომჩივნის მიმართ გამოცემული იქნა „ქონებაზე ყადაღის დადების შესახებ“ 2022 წლის 24 ოქტომბრის №011-4926 ბრძანება. აღნიშნული ბრძანების მე-5 პუნქტის საფუძველზე, გადამხდელს, მის საკუთრებაში არსებული ან/და ბალანსზე რიცხული ქონების (ძირითადი საშუალებების, სასაქონლო-მატერიალური ფასეულობებისა და სხვა მატერიალური აქტივების, არამატერიალური აქტივების, (წილების ან აქციების სხვა საწარმოში, ლიცენზიების, ნებართვების და სხვა ფულადი საშუალებების (სალაროში ნაღდი ფულის, საქვეანგარიშოდ ან/და სესხად გაცემული თანხების და სხვ.) ნუსხის (მათი დასახელებისა და ადგილმდებარეობის ზუსტი მისამართის ჩვენებით), რომელშიც უნდა მიუთითოს ის ქონებაც, რომელიც მას სხვებისგან (დებიტორებისგან და სხვა) ეკუთვნის) შესახებ ინფორმაციის წარდგენის ვადად განესაზღვრა - ბრძანების ჩაბარებიდან 5 სამუშაო დღე.\n„ქონებაზე ყადაღის დადების შესახებ“ 2022 წლის 24 ოქტომბრის №011-4926 ბრძანება, მომჩივანს გაეგზავნა საფოსტო დაწესებულების მეშვეობით და ჩაბარდა კომპანიის დირექტორის ოჯახის წევრს 2022 წლის 11 ნოემბერს.\nმომჩივანს არ წარუდგენია მოთხოვნილი ინფორმაცია, დადგენილ ვადაში, რაზეც, ვალის მართვის დეპარტამენტის 2022 წლის 6 დეკემბრის №CB1423396 საგადასახადო სამართალდარღვევის ოქმით, შეეფარდა საგადასახადო კოდექსის 279-ე მუხლის პირველი ნაწილით გათვალისწინებული სანქცია - ჯარიმა 400 ლარის ოდენობით.\nსაგადასახადო სამართალდარღვევის ოქმი გასაჩივრდა შემოსავლების სამსახურში, რომლის 10.02.2023 წლის №2433 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 70- ე მუხლის პირველი ნაწილზე, 269-ე მუხლის პირველ და მე-7 ნაწილებზე, 270-ე მუხლის პირველ და მე-2 ნაწილებზე და 279-ე მუხლის პირველ ნაწილზე.\nზემოაღნიშნული სამართლებრივი ნორმებისა და საქმეში არსებული მასალების გათვალისწინებით, შემოსავლების სამსახურმა მიიჩნია, რომ გადამხდელის საჩივარი დაუსაბუთებელია, საგადასახადო მონიტორინგის დეპარტამენტის მიერ სადავო საგადასახადო სამართალდარღვევის ოქმი შედგენილია საგადასახადო კანონმდებლობის მოთხოვნათა დაცვით და არ ექვემდებარება გაუქმებას.\nამასთან, განსახილველ შემთხვევაში საქართველოს საგადასახადო კოდექსის 269-ე მუხლის მე-7 ნაწილის გამოყენება შემოსავლების სამსახურს მიზანშეწონილად არ მიაჩნია. \n\n\nმომჩივნის არგუმენტაცია \nკომპანია გადამხდელად დარეგისტრირდა 2022 წლის აპრილში. დაფუძნების დღიდან კომპანიას არ ჰქონია არანაირი აქტივობა, არ გააჩნია საბანკო ანგარიში. ასევე, არც სალარო აპარატი, რადგან არ განუხორციელებია ეკონომიკური საქმიანობა, არ გააჩნია არც შემოსავალი და არც რაიმე აქტივი. ავტორიზებულ გვერდზე მიღებული იყო შეტყობინებები სავარაუდო დარიცხვასთან დაკავშირებით, რასაც გაეცნო დაგვიანებით, ვინაიდან ავტორიზებული ვებ- გვერდი არ იყო მოქმედი. პორტალზე უკვე წარადგინა ნულოვანი დეკლარაციები მოთხოვნილ პერიოდზე, რის შედეგადაც პირად ბარათზე დავალიანება აღარ ისახება.\nკომპანიის დირექტორის ცვლილება განხორციელდა მარტში და ახალი დირექტორისთვის ახლა გახდა ცნობილი 2022 წლის ოქტომბერში გამოცემულ ქონებაზე ყადაღის დადების შესახებ ბრძანების თაობაზე, ასევე ისიც რომ ეს ბრძანება ჩაბარდა ყოფილი დირექტორის ოჯახის წევრს.\nითხოვს, გათვალისწინებული იქნას ის გარემოება, რომ არ მოხდა ინფორმაციის სწორად და დროულად მიწოდება, რის შედეგადაც კომპანიას დაეკისრა 400 ლარიანი სანქცია.\nგადამხდელი ითხოვს საგადასახადო სამართალდარღვევის ოქმით გათვალისწინებული ჯარიმის გაუქმებას. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 70-ე მუხლის პირველი ნაწილის თანახმად, საგადასახადო ორგანოს უფლება აქვს, პირს მოსთხოვოს მისი სააღრიცხვო დოკუმენტაციის ან/და მის დაბეგვრასთან დაკავშირებული ინფორმაციის (მათ შორის, საქართველოს საერთაშორისო ხელშეკრულების საფუძველზე სხვა სახელმწიფოს კომპეტენტური (უფლებამოსილი) ორგანოს მიერ მოთხოვნილი ინფორმაციის) წარდგენა. საგადასახადო ორგანოს უფლება აქვს, პირს მოსთხოვოს მისი ქონების ნუსხის წარდგენა.\nამავე კოდექსის 43-ე მუხლის პირველი ნაწილის „თ“ ქვეპუნქტის მიხედვით, გადასახადის გადამხდელი ვალდებულია შეასრულოს საქართველოს საგადასახადო კანონმდებლობით დადგენილი სხვა ვალდებულებები.\nსაგადასახადო კოდექსის 279-ე მუხლის პირველი ნაწილის თანახმად, საგადასახადო ორგანოს მიერ ამ კოდექსით დადგენილი წესით მოთხოვნის შემთხვევაში სააღრიცხვო დოკუმენტაციის ან/და დაბეგვრასთან დაკავშირებული ინფორმაციის, აგრეთვე საგადასახადო ორგანოს მიერ მითითებულ ვადაში ქონების ნუსხის წარუდგენლობა – იწვევს პირის დაჯარიმებას 400 ლარის ოდენობით.\nმომჩივნის განმარტებით, კომპანიის დირექტორის ცვლილება განხორციელდა მარტში და ახალი დირექტორისთვის ახლა გახდა ცნობილი 2022 წლის ოქტომბერში გამოცემულ ქონებაზე ყადაღის დადების შესახებ ბრძანების თაობაზე, ასევე ისიც რომ ეს ბრძანება ჩაბარდა კომპანიის ყოფილი დირექტორის (--- -----) ოჯახის წევრს (--- ------).\nსაგადასახადო კოდექსის 44-ე მუხლის მე-7 ნაწილის „ე“ ქვეპუნქტის თანახმად, წერილობითი დოკუმენტი გადასახადის გადამხდელისათვის (გარდა ფიზიკური პირისა) ჩაბარებულად ითვლება, თუ დოკუმენტი ჩაჰბარდა სარეგისტრაციო დოკუმენტებით იურიდიულ მისამართად განსაზღვრულ საცხოვრებელ ბინაში მცხოვრებ ნებისმიერ სრულწლოვან პირს.\nდადგენილია, რომ ვალის მართვის დეპარტამენტის „ქონებაზე ყადაღის დადების შესახებ“ ბრძანება, მომჩივანს საფოსტო დაწესებულების მეშვეობით ჩაბარდა იურიდიულ მისამართზე (თბილისი, ---------------) 2022 წლის 11 ნოემბერს (გზავნილი ჩაიბარა ამ ბინაში მცხოვრებმა სრულწლოვანმა პირმა).\nვალის მართვის დეპარტამენტის წარმომადგენელმა, საბჭოს სხდომაზე საჩივრის ზეპირი განხილვისას განაცხადა, რომ მოთხოვნილი ინფორმაცია, მომჩივნის მიერ დღემდე წარმოდგენილი არ არის.\nზემოაღნიშნული სამართლებრივი ნორმების, ფაქტობრივი გარემოებების და მხარეთა არგუმენტაციის გათვალისწინებით, საბჭოს მიაჩნია, რომ სადავო საკითხზე შემოსავლების სამსახურის მიერ მიღებული გადაწყვეტილება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nუზრუნველყოფის ღონისძიებები\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n6\n\nდოკუმენტის დათვალიერება\n\ninfohub@rs.ge",
    "title": "Document 5b74fb2e-7f09-435c-a1fd-fc66fd7df66d"
  }
}