{
  "id": "72226713-1f49-46e1-af79-3015fcda0b55",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №25342/2/2025\n21 ივლისი 2025\nდოკუმენტის #:\n25342/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n18 ივლისი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ის გადამხდელად რეგისტრაცია, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას, საქონლის მიწოდება, მომსახურების გაწევა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№25342/2/2025 \n18 ივლისი 2025 \n\n\nგ ა დ ა წ ყ ვ ე ტ ი ლ ე ბ ა\n\n\nმომჩივანი: --- (ს/ნ ---) \nმოპასუხე: აუდიტის დეპარტამენტი \n\n\nსაქართველოს ფინანსთა სამინისტროსთან არსებულმა დავების განხილვის საბჭომ,  3.07.2025 წელს განიხილა და მიიღო გადაწყვეტილება ---ის 20.06.2025 წელს რეგისტრირებულ საჩივარზე (რეგისტრაციის №25342/2/2025). \n\n\nდავის საგანი: \nდღგ-ის გადამხდელად სავალდებულო რეგისტრაციის თარიღი და დღგ-ით დასაბეგრ ბრუნვა. \n\n\nგასაჩივრებული გადაწყვეტილება: \n1. აუდიტის დეპარტამენტის 6.05.2025 წლის №077-12 საგადსახადო მოთხოვნა; \n2. შემოსავლების სამსახურის 11.06.2025 წლის №12193 ბრძანება. \n\n\nდარიცხული თანხა: 1 149 936,84 ლარი. \nმათ შორის: დღგ - 727 200,21 \nჯარიმა - 202 000,11 \nსაურავი - 220 736,52 \n\n\nფაქტების აღწერა/დარიცხვის საფუძვლები \nაუდიტის დეპარტამენტის 30.04.2025 წლის საგადასახადო შემოწმების აქტის საფუძველზე შემოწმებულია მომჩივნის საქმიანობის 1.01.2022 წლიდან 1.01.2025 წლამდე საანგარიშო პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით: მომჩივანი დღგ-ის გადამხდელად რეგისტრირებული არ არის. საგადასახადო მონიტორინგის დეპარტამენტის მიერ, 11.04.2025 წელს განხორციელდა საკონტროლო შესყიდვა (ოქმი №934790) გადასახადის გადამხდელის სახელზე რეგისტრირებულ „---“ ბანკის (PT000057) პოს-ტერმინალზე. \nშემოწმების პროცესში, პირველადი სააღრიცხვო დოკუმენტაციის, საბანკო ტერმინალისა და ამონაწერების ანალიზის შედეგად დადგინდა, რომ შესამოწმებელ პერიოდში მეწარმის მიღებულმა შემოსავალმა შეადგინა სულ 4 867 202 ლარი. შემოწმებით დადგინდა დღგ-ის სავალდებულო რეგისტრაციის თარიღი, 1.03.2022 წელი, რა დროსაც მისმა შემოსავალმა გადააჭარბა 100 000 ლარიან ზღვარს. ყოველივე ზემოაღნიშნულისა და საგადასახადო კოდექსის 92-ე, 165-ე და 161-ე მუხლების გათვალისწინებით, რეგისტრაციის თარიღის შემდგომ განხორციელებული რეალიზაცია, დაექვემდებარა დღგ-ით დაბეგვრას. მომჩივანს დაერიცხა დღგ და დაეკისრა ჯარიმა საგადასახადო კოდექსის 282-ე მუხლით. შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 6.05.2025 წლის №077-12 საგადსახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 11.06.2025 წლის №12193 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 136-ე მუხლის მე-3 ნაწილზე, 158-ე მუხლზე, 165-ე მუხლის პირველ ნაწილზე, 172-ე მუხლის პირველ და მე-2 ნაწილებზე, 159-ე მუხლის პირველი ნაწილის „ა“ და „ბ“ ქვეპუნქტებზე, 163-ე მუხლის პირველ და მე-2 ნაწილებზე, 164-ე მუხლის პირველ ნაწილზე, 43-ე მუხლის მე-4 ნაწილზე, ფაქტობრივ გარემოებებზე და მიიჩნია, რომ აუდიტის დეპარტამენტის მიერ დღგ-ის გადამხდელად რეგისტრაციის თარიღი და დღგ-ით დასაბეგრი ბრუნვა განსაზღვრულია საგადასახადო კანონმდებლობის შესაბამისად, გადასახადის გადამხდელის საჩივარი დაუსაბუთებელია და არ უნდა დაკმაყოფილდეს. ,\n\n\nმომჩივნის არგუმენტაცია \nდაფუძნებული აქვს შპს ,,---“ (ს/ნ ---), რომლის 100%-იანი წილის მფლობელი და დირექტორიც თვითონ არის. შპს ,,---ს“ ერიცხება აღიარებული საგადასახადო დავალიანება, რის საფუძველზეც მის მიმართ ხორციელდება გადასახადის გადახდის უზრუნველყოფის საგადასახადო კოდექსით გათვალისწინებული ღონისძიებები, როგორიცაა საინკასო დავალებით საბანკო ანგარიშებიდან თანხების ჩამოჭრა, ბალანსზე რიცხული უძრავ/მოძრავი ქონების დაყადაღება. ამასთან, შპს ,,---ს“ ქონებაზე ვრცელდება საგადასახადო გირავნობა/იპოთეკა. ამდენად, კომპანიის საქმიანობა პრაქტიკულად პარალიზებულია, მაშინ როდესაც კომპანიას ნაკისრი აქვს გარკვეული ვალდებულებები მესამე პირების მიმართ. ფიზიკური პირი ---ს სახელზე, 2021 წელს, დარეგისტრირდა სს ,,----ის“ პოს ტერმინალი, რომელიც განთავსებული იქნა შპს ,,---ის“ ავტოგასამართ სადგურზე. იმისათვის, რომ კომპანიას გაეგრძელებინა ფუნქციონირება, შეძლებოდა მიმწოდებლებთან ანგარიშსწორება და თანხა შესულიყო შპს ,,---ის“ სალაროში, ფიზიკური პირი ---ის პირადი ანგარიში გამოყენებულ იქნა სატრანზიტო საბანკო ანგარიშად. კერძოდ, ---ის სახელზე რეგისტრირებული პოს ტერმინალის თანხები, რომელიც ეკუთვნოდა შპს ,,---“, მიღებული იყო შპს ,,----ს“ კუთვნილი საწვავის რეალიზაციის შედეგად, რეალურად ეკუთვნოდა შპს ,,----“. შესაბამისად, აღნიშნული თანხები ირიცხებოდა შპს ,,---ის“ მომწოდებლებთან, კრედიტორული დავალიანების დასაფარად. \nამდენად, ფიზიკური პირი ----ს შემოსავლების ან/და ბრუნვების გაანგარიშებისას, შპს ,,---ს“ მისამართზე განთავსებული პოს ტერმინალით მიღებული თანხების გათვალისწინება, სრულიად ეწინააღმდეგება მოქმედ კანონმდებლობას. მათი გათვალისწინება დღგ-ის გადამხდელად ----ის სავალდებულო რეგისტრაციის თარიღის დადგენის მიზნით სრულიად გაუმართლებელია და მათი----ის პირად შემოსავლად მიჩნევა დაუშვებელია. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 165-ე მუხლის პირველი და მე-2 ნაწილების თანახმად: \n1. დასაბეგრი პირი, თუ ამ კოდექსით სხვა რამ არ არის გათვალისწინებული, ვალდებულია მის მიერ ნებისმიერი უწყვეტი 12 კალენდარული თვის განმავლობაში განხორციელებული დღგ-ით დასაბეგრი საქონლის მიწოდების/მომსახურების გაწევის ოპერაციების ჯამური თანხის 100 000 ლარისთვის გადაჭარბების დღიდან, არაუგვიანეს 2 სამუშაო დღეში დღგ-ის გადამხდელად რეგისტრაციის მიზნით, მიმართოს საგადასახადო ორგანოს. \n2. დასაბეგრ პირს დღგ-ის გამოანგარიშების და გადახდის ვალდებულება წარმოეშობა ამ მუხლის პირველი ნაწილით გათვალისწინებული დასაბეგრი ოპერაციის განხორციელების მომენტიდან (ამ ოპერაციის ჩათვლით), რომლის მიხედვითაც დასაბეგრი ოპერაციების ჯამურმა თანხამ 100 000 ლარს გადააჭარბა. \nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების თანახმად, დღგით დასაბეგრი ოპერაციებია, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა. \nსაგადასახადო კოდექსის 163-ე მუხლის პირველი და მე-2 ნაწილების თანახმად: \n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა. \nსაგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც. \nსაბჭოს სხდომაზე აუდიტის დეპარტამენტის წარმომადგენელმა განმარტა, რომ შესამოწმებელ პერიოდში გადასახადის გადამხდელის მიერ მიღებულმა შემოსავალმა სულ შეადგინა 4 867 202 ლარი. ამასთან, შესამოწმებელ პერიოდში, უწყვეტი 12 თვის განმავლობაში, დღგ-ით დასაბეგრი ოპერაციების ჯამურმა თანხამ 100 000 ლარს გადააჭარბა 1.03.2022 წელს, რის შემდეგაც განხორციელებული ოპერაციები დაექვემდებარა დღგ-ით დაბეგვრას. ამასთან, მომჩივანს აუდიტის დეპარტამენტისთვის არ წარუდგენია მტკიცებულებები, რომელიც შეცვლიდა საგადასახადო შემოწმებით დადგენილ ფაქტობრივ გარემოებებს. \nმომჩივანი დავის წარმოების ეტაპზე არგუმენტად უთითებს მის მიერ დაფუძნებული კომპანიის შპს ,,----ის“ მძიმე საგადასახადო ვალდებულებებს, რის გამოც საქმიანობის გაგრძელება შეუძლებელი იყო და დირექტორმა, როგორც ფიზიკურმა პირმა, ----მ დაირეგისტრირა სს ,,--- ბანკის“ პოს ტერმინალი, სადაც შემოსავალს იღებდა შპს ,----“. საბჭო აღნიშნავს, რომ მოცემული არგუმენტი არ წარმოადგენს საგადასახადო შემოწმებით დადგენილი ფაქტობრივი გარემოებების შეცვლის საფუძველს. ყოველივე ზემოაღნიშნულიდან გამომდინარე, საბჭო მიიჩნევს, რომ სადავო საკითხზე შემოსავლების სამსახურის გასაჩივრებული ბრძანებით მიღებული გადაწყვეტილება მართებულია, არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\n საბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nმიღებული/მისაღები ანაზღაურება (მ.შ. სუბსიდია)\nდღგ - ს გადამხდელად ნებაყოფლობითი / სავალდებულო რეგისტრაცია და რეგისტრაციის გაუქმება\nსაქონლის მიწოდება/მომსახურების გაწევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n41\n\nდოკუმენტის დათვალიერება\n\ninfohub@rs.ge",
    "title": "Document 72226713-1f49-46e1-af79-3015fcda0b55"
  }
}