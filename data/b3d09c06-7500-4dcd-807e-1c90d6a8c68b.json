{
  "id": "b3d09c06-7500-4dcd-807e-1c90d6a8c68b",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №26317/2/2025\n20 იანვარი 2026\nდოკუმენტის #:\n26317/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n12 იანვარი 2026\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, დღგ-ის თანხის კორექტირება, ცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, დღგ-ის თანხის კორექტირება\nჩამოტვირთვა\nგაზიარება\n№26317/2/2025\n12 იანვარი 2026\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „-------“ (ს/ნ „-------“ )\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 26.12.2025 წელს განიხილა და მიიღო გადაწყვეტილება შპს „------“-ის 15.12.2025 წელს რეგისტრირებულ საჩივარზე (რეგისტრაციის №26317/2/2025). \n\n\nდავის საგანი: \n1. სალაროს ნაშთის ოდენობის მართლზომიერება;\n2. დამატებული ღირებულების გადასახადის დარიცხვის მართლზომიერება.\n\n\nგასაჩივრებული გადაწყვეტილება:\n1. აუდიტის დეპარტამენტის 3.09.2025 წლის №057-15 საგადასახადო მოთხოვნა;\n2. შემოსავლების სამსახურის 5.11.2025 წლის №24462 ბრძანება.\n\n\nდარიცხული თანხა: 308 337,76 ლარი.\nმათ შორის:\nგადასახადი - 190 975,97\nდღგ - 39 180,11\nსაშემოსავლო გადასახადი - 151 795,86\nჯარიმა - 101 564,50\nსაურავი - 15 797,29\n\n\nპროცედურული გარემოებები \nგადასახადის გადამხდელის საქმიანობაა საცხოვრებელი და არასაცხოვრებელი შენობების მშენებლობა, როგორც კერძო დამკვეთებისთვის ასევე სახელმწიფო შესყიდვების ფარგლებში. გადასახადის გადამხდელად რეგისტრირებულია 25.06.2021 წელს, დღგ-ის გადამხდელად რეგისტრირებულია 6.07.2021 წლიდან. \nაუდიტის დეპარტამენტის მიერ ჩატარდა გადასახადის გადამხდელის საქმიანობის 1.01.2022 წლიდან 1.04.2025 წლის ჩათვლით პერიოდის სრული კამერალური საგადასახადო შემოწმება, შემოწმების შედეგები აისახა 8.08.2025 წლის საგადასახადო შემოწმების აქტში, რომლის საფუძველზე გამოიცა აუდიტის დეპარტამენტის 2.09.2025 წლის №19390 ბრძანება და გადამხდელს წარედგინა 3.09.2025 წლის №057-15 საგადასახადო მოთხოვნა.\nაღნიშნული აქტები გასაჩივრდა შემოსავლების სამსახურში, რომლის 5.11.2025 წლის №24462 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები: \n1. სალაროს ნაშთის ოდენობის მართლზომიერება \nფაქტების აღწერა\nგადასახადის გადამხდელი შესამოწმებელ პერიოდში მომსახურებას ეწეოდა, როგორც დაქირავებული პირების, ასევე, მომსახურების გამწევი მეწარმეების მეშვეობით. კომპანია არ აწარმოებდა ბუღალტრულ აღრიცხვას, შესაბამისად, სალაროში ნაღდი ფულის ნაშთის განსაზღვრის მიზნით გამოყენებულ იქნა „ცალკეულ შემთხვევებში პირის საგადასახადო ვალდებულებების განსაზღვრის შესახებ“ მეთოდური მითითების №9 დანართი („სალაროში ნაღდი ფულის შესახებ“). შემოწმებით განისაზღვრა პერიოდის ბოლოს სალაროში არაგონივრული ნაშთი 595 483,47 ლარის ოდენობით. ამასთან, გადამხდელთან შემოწმების პროცესში საგადასახადო მონიტორინგის დეპარტამენტის მიერ ჩატარებულია სალაროში ნაღდი ფულის ნაშთის განსაზღვრის მიზნით ინვენტარიზაცია, რომლის მიხედვითაც, სალაროში ფულადი სახსრების ოდენობამ 2025 წლის 2 მაისის მდგომარეობით შეადგინა 300 ლარი. საგადასახადო შემოწმებით პერიოდის ბოლოს სალაროში არსებული არაგონივრული ფულის ნაშთი დაკვალიფიცირდა დირექტორზე გაცემულ ხელფასად და დაიბეგრა საშემოსავლო გადასახადით. მომჩივანს ასევე დაეკისრა ჯარიმა საგადასახადო კოდექსის 275-ე მუხლის მიხედვით. \n\n\nშემოსავლების სამსახურის გადაწყვეტილების შინაარსი \nდადგენილი ფაქტობრივი გარემოებების თანახმად, საგადასახადო შემოწმების მიერ განისაზღვრა შესამოწმებელი პერიოდის ბოლოს კომპანიის სალაროში არსებული არაგონივრული ფულის ნაშთი, რომელიც დაკვალიფიცირდა კომპანიის დირექტორზე გაცემულ ხელფასად. \nგადასახადის გადამხდელის მიერ დავის წარმოების ეტაპზე წარმოდგენილ მტკიცებულებებთან დაკავშირებით, რომლითაც გადამხდელი ითხოვს მცირე მეწარმეებზე ნაღდი ანგარიშსწორებით გაცემული თანხების გათვალისწინებას, შემოსავლების სამსახური მიუთითებს აუდიტის დეპარტამენტის მიერ მოწოდებულ ინფორმაციაზე, რომლის თანახმად, საგადასახადო შემოწმების მიერ სრულად იქნა გათვალისწინებული გაწეული ხარჯის დოკუმენტაცია, კერძოდ, წარმოდგენილი მომსახურების ხელშეკრულებების და მიღება-ჩაბარების აქტების შესაბამისად, ნაღდი ანგარიშსწორებით მცირე მეწარმეებზე გაცემული თანხა 656 000 ლარის ოდენობით.\nზემოაღნიშნული ფაქტობრივი გარემოებების და სამართლებრივი ნორმების გათვალისწინებით, შემოსავლების სამსახურმა მიიჩნია, რომ აუდიტის დეპარტამენტის მიერ საგადასახადო ვალდებულებები განსაზღვრულია საგადასახადო კანონმდებლობის შესაბამისად და არ არსებობს საჩივრის დაკმაყოფილების სამართლებრივი საფუძველი.\n\n\nმომჩივნის არგუმენტაცია \nსაშემოსავლო გადასახადის დარიცხვის ნაწილში, სრულად არ იქნა გათვალისწინებული შემმოწმებლისთვის მიწოდებული დოკუმენტაცია, სადაც წარდგენილი იყო ნაღდი ანგარიშსწორებით გაცემული თანხების მიმღები მცირე მეწარმეების შესახებ ინფორმაცია, სადაც ნაღდი ანგარიშსწორებით მცირე მეწარმეებზე გაცემული თანხების ჯამი შეადგენს 664 000 ლარს, თუმცა აღნიშნული თანხის (დოკუმენტაციის) ნაწილი გათვალისწინებული იქნა შემოწმების შედეგად.\nყოველივე ზემოთხსენებულის გათვალისწინებით საჭიროა გადაიხედოს შემოწმების შედეგები და მოხდეს წარმოდგენილი დოკუმენტაციის სრულად გათვალისწინება.\nამასთანავე, შესამოწმებელ პერიოდში კომპანიის ანგარიშზე ფიქსირდება შემოსავალი 4 279 738,04 ლარი, აქედან: 196 390 ლარი არის დირექტორის მიერ ანგარიშზე შეტანილი თანხები, 11 185 ლარი მობრუნებული თანხები, 100 000 ლარი კომპანიის მიერ აღებული საბანკო სესხი, 2 261 785 ლარი სატენდერო სამუშაოების შედეგად მიღებული თანხები, 1 679 926 ლარი სხვადასხვა კომპანიებზე გაწეული სამუშაოებიდან მიღებული თანხები (ქვეკონტრაქტორი). ეკონომიკური საქმიანობიდან ბრუნვა წარმოადგენს 3 952 896 ლარს, საიდანაც 2 877 932 ლარი გადახდილია მასალების შესყიდვაზე, 174 320 ლარი გაწეული მომსახურებისთვის გადახდილია ინდ. მეწარმეებზე (ფიქსირდება ამონაწერში), 664 000 ლარი ნაღდი ანგარიშსწორებით გადახდილია მცირე მეწარმეებზე (დოკუმენტურად დადასტურებული), ხოლო 169 223 ლარი გადახდილია ბიუჯეტში. დასაბეგრი მოგება (20%-ით დასაბეგრი) გამოანგარიშებულია 142 104 ლარი, რომლის გადასახადი შეადგენს 28 421 ლარს, თუმცა შემმოწმებლის მიერ მოხდა 151 795 ლარის დარიცხვა.\nმომჩივანი ითხოვს გაუქმდეს მის მიმართ გამოცემული აქტები და ასევე გაუქმდეს 2025 წლის 5 ნოემბრის №24 462 ბრძანებით მიღებული გადაწყვეტილება. მოხდეს საშემოსავლო გადასახადის დაანგარიშებისას მცირე მეწარმეებზე გაცემული თანხების სრულად გათვალისწინება წარმოდგენილი დოკუმენტაციის შესაბამისად. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე. \nსაგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის მიხედვით, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე), თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 73-ე მუხლის მე-4 ნაწილის და მე-9 ნაწილის „ბ“ ქვეპუნქტის თანახმად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს. საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის ,,ა“ ქვეპუნქტის და მე-2 ნაწილის „ა“ და „ბ“ ქვეპუნქტების მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს. გადახდის წყაროსთან გადასახადის დაკავებისას, გადასახადის დაკავებისა და ბიუჯეტში მისი გადარიცხვისათვის პასუხისმგებლობა ეკისრება შემოსავლის გადამხდელს. გადასახადის თანხის დაუკავებლობის შემთხვევაში შემოსავლის გადამხდელი ვალდებულია ბიუჯეტში შეიტანოს დაუკავებელი გადასახადის თანხა ფაქტობრივად გადახდილი ანაზღაურების შესაბამისად და მასთან დაკავშირებული სანქციები.\nსაგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nმომჩივნის უფლებამოსილი პირის მიერ საბჭოს სხდომაზე განიმარტა, რომ შესამოწმებელ პერიოდში კომპანიის ანგარიშზე ფიქსირდება შემოსავალი 4 279 738,04 ლარი, აქედან: 196 390 ლარი არის დირექტორის მიერ ანგარიშზე შეტანილი თანხები, 11 185 ლარი მობრუნებული თანხები, 100 000 ლარი კომპანიის მიერ აღებული საბანკო სესხი, 2 261 785 ლარი სატენდერო სამუშაოების შედეგად მიღებული თანხები, 1 679 926 ლარი სხვადასხვა კომპანიებზე გაწეული სამუშაოებიდან მიღებული თანხები (ქვეკონტრაქტორი). ეკონომიკური საქმიანობიდან ბრუნვა წარმოადგენს 3 952 896 ლარს, საიდანაც 2 877 932 ლარი გადახდილია მასალების შესყიდვაზე, 174 320 ლარი გაწეული მომსახურებისთვის გადახდილია ინდ. მეწარმეებზე (ფიქსირდება ამონაწერში), 664 000 ლარი ნაღდი ანგარიშსწორებით გადახდილია მცირე მეწარმეებზე (დოკუმენტურად დადასტურებული), ხოლო 169 223 ლარი გადახდილია ბიუჯეტში. დასაბეგრი მოგება (20%-ით დასაბეგრი) გამოანგარიშებულია 142 104 ლარი, რომლის გადასახადი შეადგენს 28 421 ლარს, თუმცა შემმოწმებლის მიერ მოხდა 151 795 ლარის დარიცხვა.\nაუდიტის დეპარტამენტის წარმომადგენლის განმარტებით მომჩივნის მიერ მითითებული არგუმენტაცია საჩივარში მითითებული შინაარსით (რომელიც საბჭოს სხდომაზეც განიმარტა დამატებით) არ ყოფილა წარდგენილი საგადასახადო ვალდებულებების გაანგარიშების პროცესში, რომელშიც მომჩივნის წარმომადგენელიც მონაწილეობდა და ძირითადად ეთანხმებოდა შემოწმების მიმდინარეობას.\nსაბჭო მიიჩნევს, რომ განსახილველ შემთხვევაში მომჩივნის არგუმენტები საჭიროებს დამატებით შესწავლას. აღნიშნულის გათვალისწინებით, აუდიტის დეპარტამენტს უნდა დაევალოს მოცემულ დავის საგანთან დაკავშირებული გარემოებები მომჩივნის მონაწილეობით შეისწავლოს ხელახლა და სათანადო საფუძვლების არსებობის შემთხვევაში, მოახდინოს მომჩივნის საგადასახადო ვალდებულებების კორექტირება (შემცირება).\n\n\n2. დამატებული ღირებულების გადასახადის დარიცხვის მართლზომიერება \nფაქტების აღწერა\nგადასახადის გადამხდელი არ აწარმოებდა ბუღალტრულ აღრიცხვას. წარმოდგენილი ახსნაგანმარტების მიხედვით, არ უფიქსირდებოდა დებიტორ-კრედიტორული ნაშთები, ასევე, არ გააჩნდა სასაქონლო-მატერიალური მარაგები და ძირითადი საშუალებები. საგადასახადო შემოწმებით, გადამხდელის მიერ შემმოწმებელთათვის წარდგენილი ინფორმაციის/დოკუმენტაციის, შემოსავლების სამსახურის გადასახადების ადმინისტრირების საინფორმაციო სისტემაში არსებული ინფორმაციის და სახელმწიფო შესყიდვების სააგენტოს მონაცემების ანალიზის შედეგად გამოვლინდა სხვაობები დღგ-ით დასაბეგრ ბრუნვაში. კერძოდ, გადამხდელს არასრულად ჰქონდა დეკლარირებული, როგორც სახელმწიფო შესყიდვებიდან, ასევე, კერძო პირებზე გაწეული მომსახურებებიდან მიღებული შემოსავალი. ამასთან, შემოწმებით გათვალისწინებულ იქნა მიღებული კორექტირებული საგადასახადო ანგარიშ-ფაქტურები. ყოველივე ზემოაღნიშნულის გათვალისწინებით, გადასახადის გადამხდელს საგადასახადო კოდექსის 175-ე და 176-ე მუხლების საფუძველზე დაუკორექტირდა (შეუმცირდა) ჩასათვლელი თანხები, დაერიცხა დღგ და დაეკისრა ჯარიმა საგადასახადო კოდექსის 275-ე მუხლის მიხედვით.\n\n\nშემოსავლების სამსახურის გადაწყვეტილების შინაარსი \nდადგენილი ფაქტობრივი გარემოებების თანახმად, გადასახადის გადამხდელს არასრულად ჰქონდა დეკლარირებული, როგორც სახელმწიფო შესყიდვებიდან, ასევე, კერძო პირებზე გაწეული მომსახურებებიდან მიღებული შემოსავალი. გადასახადის გადამხდელს შემოწმებით გამოვლენილ სხვაობაზე დაერიცხა დღგ. ასევე, შემოწმებით დაკორექტირდა (შემცირდა) დღგ-ის ჩასათვლელი თანხები მიღებული კორექტირებული საგადასახადო ანგარიშ-ფაქტურების საფუძველზე.\nგადასახადის გადამხდელის მიერ საჩივარში წარმოდგენილ პოზიციასთან, დღგ-ის განმეორებით დარიცხვასთან დაკავშირებით, შემოსავლების სამსახური მიუთითებს აუდიტის დეპარტამენტის პოზიციაზე, რომლის თანახმად გადასახადის გადამხდელი რამდენჯერმე შემოწმებულია შემოსავლების სამსახურის აუდიტის დეპარტამენტის მიერ დღგ-ის დეკლარაციაში ასახვის სისწორესთან დაკავშირებით. ასევე, საგადასახადო მონიტორინგის დეპარტამენტის მიერ დარიცხული აქვს დღგ N287-ე ბრძანებით (დაუბეგრავი ანგარიშ-ფაქტურები). დასაბეგრი ბრუნვის გაანგარიშებისას გათვალისწინებული იქნა წინა შემოწმების შედეგები და საგადასახადო მონიტორინგის დეპარტამენტის მიერ დარიცხული გადასახადები.\nშემოსავლების სამსახური ასევე აღნიშნავს, რომ გადასახადის გადამხდელს დავის წარმოების პროცესშიც არ აქვს წარმოდგენილი ისეთი არგუმენტები/მტკიცებულებები, რომლებიც შეცვლიდა საგადასახადო შემოწმების აქტით დადგენილ ფაქტობრივ გარემოებებს. \nზემოაღნიშნული ფაქტობრივი გარემოებების და სამართლებრივი ნორმების გათვალისწინებით, შემოსავლების სამსახურმა მიიჩნია, რომ აუდიტის დეპარტამენტის მიერ საგადასახადო ვალდებულებები განსაზღვრულია საგადასახადო კანონმდებლობის შესაბამისად და არ არსებობს საჩივრის დაკმაყოფილების სამართლებრივი საფუძველი. \n\n\nმომჩივნის არგუმენტაცია \nდღგ-ის ნაწილში ასევე გასათვალისწინებელია, ნულოვანი დეკლარირების დროს აქტით დარიცხული გადასახადები, რის გამოც ღიად დარჩენილ ანგარიშ-ფაქტურებზე განმეორებით ხდება გადასახადის დარიცხვა შემოწმების შედეგად. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 158-ე მუხლის პირველი ნაწილის თანახმად, დღგ-ით დასაბეგრ პირად (შემდგომ - დასაბეგრი პირი) განიხილება ნებისმიერი პირი, რომელიც ნებისმიერ ადგილზე დამოუკიდებლად ახორციელებს ნებისმიერი სახის ეკონომიკურ საქმიანობას, მიუხედავად ამ საქმიანობის მიზნისა და შედეგისა. \nსაგადასახადო კოდექსის 159-ე მუხლის პირველი ნაწილის „ბ“ ქვეპუნქტის თანახმად, დღგ-ით დასაბეგრი ოპერაციაა, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ მომსახურების გაწევა.\nსაგადასახადო კოდექსის 163-ე მუხლის პირველი და მე-2 ნაწილების თანახმად, საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nსაგადასახადო კოდექსის 179-ე მუხლის პირველი, მე-2 და მე-4 ნაწილების თანახმად, დღგ-ით დასაბეგრი თანხა და, შესაბამისად, დღგ-ის ჩასათვლელი თანხა კორექტირდება, თუ შეიცვალა ის გარემოებები/ფაქტორები, რომელთა საფუძველზეც დასაბეგრი ოპერაციის განხორციელების დროს განისაზღვრა დღგ-ით დასაბეგრი თანხა. დასაბეგრი ოპერაციის თანხის კორექტირება ხორციელდება კორექტირების გამომწვევი გარემოების დადგომის საანგარიშო პერიოდში. დღგ-ით დასაბეგრი თანხის კორექტირების შემთხვევებს, აგრეთვე დოკუმენტის გამოწერისა და წარდგენის წესს განსაზღვრავს საქართველოს ფინანსთა მინისტრი.\nსაგადასახადო კოდექსის 168-ე მუხლის პირველი ნაწილის თანახმად, დღგ-ის გადამხდელად რეგისტრირებული დასაბეგრი პირი ვალდებულია საგადასახადო ორგანოს წარუდგინოს დღგ-ის დეკლარაცია არაუგვიანეს საანგარიშო პერიოდის მომდევნო თვის 15 რიცხვისა და ამავე ვადაში გადაიხადოს გადასახადი.\nსაგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nდადგენილია, რომ გადასახადის გადამხდელს არასრულად ჰქონდა დეკლარირებული, როგორც სახელმწიფო შესყიდვებიდან, ასევე, კერძო პირებზე გაწეული მომსახურებებიდან მიღებული შემოსავალი. შესაბამისი სხვაობით გაიზარდა დღგ-ით დასაბეგრი ბრუნვა. მომჩივანს ასევე დაუკორექტირდა (შეუმცირდა) ჩასათვლელი დღგ-ის თანხა.\nმომჩივნის განმარტებით, დღგ-ის ნაწილში გასათვალისწინებელია, ნულოვანი დეკლარირების დროს აქტით დარიცხული გადასახადები, რის გამოც ღიად დარჩენილ ანგარიშ-ფაქტურებზე განმეორებით ხდება გადასახადის დარიცხვა.\nსაბჭო მიიჩნევს, რომ განსახილველ შემთხვევაში მომჩივნის არგუმენტები საჭიროებს დამატებით შესწავლას. აღნიშნულის გათვალისწინებით, აუდიტის დეპარტამენტს უნდა დაევალოს მოცემულ დავის საგანთან დაკავშირებული გარემოებები მომჩივნის მონაწილეობით შეისწავლოს ხელახლა და სათანადო საფუძვლების არსებობის შემთხვევაში, მოახდინოს მომჩივნის საგადასახადო ვალდებულებების კორექტირება (შემცირება). \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ;\n2. ნაწილობრივ გაუქმდეს შემოსავლების სამსახურის 5.11.2025 წლის №24462 ბრძანება;\n3. დაევალოს აუდიტის დეპარტამენტს, საჩივარში მითითებული არგუმენტების მომჩივნის მონაწილეობით შესწავლა და სათანადო საფუძვლების არსებობის შემთხვევაში, მომჩივნის საგადასახადო ვალდებულებების კორექტირება (შემცირება);\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nდაბეგვრას დაქვემდებარებული განაცემი\nსაქონლის მიწოდება/მომსახურების გაწევა\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nშემოსავლების/ხარჯების განსაზღვრა არაპირდაპირი მეთოდით\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n20\n\nდოკუმენტის დათვალიერება\n\ninfohub@rs.ge",
    "title": "Document b3d09c06-7500-4dcd-807e-1c90d6a8c68b"
  }
}