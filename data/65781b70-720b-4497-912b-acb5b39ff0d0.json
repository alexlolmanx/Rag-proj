{
  "id": "65781b70-720b-4497-912b-acb5b39ff0d0",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18862/2/2023\n08 მაისი 2023\nდოკუმენტის #:\n18862/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n07 აპრილი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nხელფასის სახით მიღებული შემოსავლები, შემოსავლის მიღებასთან დაკავშირებული ხარჯები, შემოსავლებისა და ხარჯების აღრიცხვის პრინციპები, გადახდის წყაროსთან გადასახადის დაკავების წესი, დღგ-ით დასაბეგრი ოპერაციები, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას, დეკლარირების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n0 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\n№18862/2/2023\n7.04.2023\n\n\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „--------“ (ს/ნ „--------“ )\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 7.04.2023 წელს განიხილა და მიიღო გადაწყვეტილება შპს „--------“ -ის 13.02.2023 წელს რეგისტრირებულ საჩივარზე (რეგისტრაციის №18862/2/2023).\n\n\nდავის საგანი:\n1. დღგ-ით დასაბეგრი ბრუნვის ოდენობა;\n2. 2020 წლის დეკემბრის და 2021 წლის იანვრის თვეში გაცემული ხელფასების გადახდის წყაროსთან დაბეგვრა;\n3. ფულადი ნაშთის დირექტორზე გაცემულ ხელფასად განხილვა.\n\n\nგასაჩივრებული გადაწყვეტილება:\n1. აუდიტის დეპარტამენტის 12.07.2022 წლის №005-96 საგადასახადო მოთხოვნა;\n2. შემოსავლების სამსახურის 24.01.2023 წლის №793 ბრძანება.\n\n\nდარიცხული თანხა: 372 558 ლარი.\nმათ შორის:\nგადასახადი - 226 080\nდღგ - 77 998\nსაშემოსავლო გადასახადი -148 082\nჯარიმა - 112 873\nსაურავი - 33 605\n\n\nპროცედურული გარემოებები \nგადასახადის გადამხდელის საქმიანობაა ჰიდროთესვა და გაზონური ბალახის დაგებასთან დაკავშირებული მომსახურების გაწევა.\nშემოსავლების სამსახურის აუდიტის დეპარტამენტის მიერ ჩატარდა მომჩივნის საქმიანობის 2019 წლის 25 აპრილიდან 2022 წლის პირველ მარტამდე პერიოდების, გარდა აუდიტის დეპარტამენტის 2021 წლის 11 მარტის №6604 ბრძანებით შემოწმებული საკითხებისა, საგადასახადო შემოწმება. შემოწმების შედეგები აისახა 2022 წლის 5 ივლისის საგადასახადო შემოწმების აქტში, მის საფუძველზე გამოიცა აუდიტის დეპარტამენტის 2022 წლის 11 ივლისის №18062 ბრძანება და 12 ივლისის №005-96 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 24.01.2023 წლის №793 ბრძანებით საჩივარი ნაწილობრივ დაკმაყოფილდა, კერძოდ:\n- მე-2 სადავო საკითხთან დაკავშირებით, დღგ-ის ჩასათვლელი თანხის დაზუსტების მიზნით, გადასახადის გადამხდელს მიეცა წინადადება, ამ ბრძანების ჩაბარებიდან 15 კალენდარული დღის ვადაში, აუდიტის დეპარტამენტს წარუდგინოს დღგ-ის ჩათვლის უფლების დამადასტურებელი დოკუმენტაცია/მტკიცებულებები. აუდიტის დეპარტამენტს დაევალა, წარდგენილი მტკიცებულებების შესწავლა და დღგ-ის ჩათვლის მიღებასთან დაკავშირებით კანონმდებლობით დადგენილი შეზღუდვების გათვალისწინებით, სათანადო საფუძვლების არსებობის შემთხვევაში, საგადასახადო ვალდებულებების კორექტირება (შემცირება);\n- მე-4 სადავო საკითხთან დაკავშირებით, დირექტორზე ხელფასად განხილვის საფუძველზე განსაზღვრული საგადასახადო ვალდებულებების დაზუსტების მიზნით, გადასახადის გადამხდელს მიეცა წინადადება, ამ ბრძანების ჩაბარებიდან 15 კალენდარული დღის ვადაში, აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები (მათ შორის, ფორმა 2-ები). აუდიტის დეპარტამენტს დაევალა, წარდგენილი მტკიცებულებების შესწავლა და აღნიშნულის გათვალისწინებით, გაწეული ხარჯის ოდენობის საგადასახადო კოდექსის 73-ე მუხლის მე-5 ნაწილის მიხედვით განსაზღვრა, არაპირდაპირი მეთოდის გამოყენებით და შესწავლის შედეგების გათვალისწინებით, სათანადო საფუძვლების არსებობის შემთხვევაში, საგადასახადო ვალდებულებების კორექტირება (შემცირება); \n- დანარჩენ ნაწილში საჩივარი არ დაკმაყოფილდა. შემოსავლების სამსახურის 24.01.2023 წლის №793 ბრძანება (გარდა მე-2 სადავო საკითხისა) გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები: \n1. დღგ-ით დასაბეგრი ბრუნვის ოდენობა ფაქტების აღწერა\nშემოწმების აქტში მითითებულია, რომ გადასახადის გადამხდელი არ აწარმოებდა ბუღალტრულ აღრიცხვას. შემოსავლების სამსახურის გადასახადების ადმინისტრირების საინფორმაციო სისტემაში არსებული მონაცემების მიხედვით გადასახადის გადამხდელის პირველადი საგადასახადო დოკუმენტების, ასევე, სახელმწიფო შესყიდვების სააგენტოდან ამოღებული და გადასახადის გადამხდელის მიერ ტენდერებში მონაწილეობის შესახებ ინფორმაციის დამუშავების შედეგად დადგინდა, რომ შესამოწმებელ პერიოდში გადასახადის გადამხდელს მონაწილეობა მიღებული ჰქონდა თბილისის მერიის მიერ გამოცხადებულ ორ ტენდერში. შემოწმებით გამოვლინდა, რომ გადასახადის გადამხდელს შესამოწმებელ პერიოდში სულ შემოსავლის სახით მიღებული აქვს 966 706 ლარი (დღგ-ის ჩათვლით). დღგ-ის 18%-ით დასაბეგრმა ბრუნვამ შეადგინა 819 242 ლარი (დღგ-ის გარეშე). შემოწმებით, შესაბამის პერიოდში მოქმედი საგადასახადო კოდექსის 161-ე მუხლის საფუძველზე, გამოვლენილი სხვაობა (სალდირებულად სულ 433 323 ლარი დღგ-ის გარეშე) დაიბეგრა დღგ-ით. ასევე, გადასახადის გადამხდელს დაეკისრა საგადასახადო კოდექსის 275-ე მუხლით განსაზღვრული ჯარიმა.\nშემოსავლების სამსახურის გადაწყვეტილების შინაარსი შემოსავლების სამსახური მიუთითებს, საგადასახადო კოდექსის 302-ე მუხლის მე-6 ნაწილზე, აღნიშნავს, რომ საჩივრის განხილვა საგადასახადო ორგანოში ჩანიშნული იყო 2022 წლის 23 დეკემბერს გადასახადის გადამხდელის მონაწილეობით, თუმცა მომჩივანი არ გამოცხადდა საჩივრის ზეპირ განხილვაზე და არც განცხადება წარუდგენია განხილვის გადადებასთან დაკავშირებით. \nშემოსავლების სამსახური მიუთითებს შესაბამის პერიოდში მოქმედი საგადასახადო კოდექსის 161-ე მუხლის პირველი ნაწილის „ა“ ქვეპუნქტზე, 171-ე მუხლის პირველ ნაწილზე, აღნიშნავს, რომ გადასახადის გადამხდელს არ ჰქონდა სრულად დეკლარირებული დღგ-ით დასაბეგრი ბრუნვები. კერძოდ, გამოვლინდა სხვაობა სალდირებულად სულ 433 323 ლარის ოდენობით, ასევე, აუდიტის დეპარტამენტის წარმომადგენლის ზეპირსიტყვიერი განმარტების თანახმად, დღგ-ით დასაბეგრი ბრუნვების გაანგარიშებისას გათვალისწინებულია წინა საგადასახადო შემოწმების შედეგებიც. ამასთან, გადასახადის გადამხდელი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა საგადასახადო ვალდებულებები განსაზღვრული არამართლზომიერად, ხოლო დავის წარმოების პროცესში არ ყოფილა წარმოდგენილი მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს.\nშემოსავლების სამსახურმა მიიჩნია, რომ შემოწმების შედეგად განსაზღვრული საგადასახადო ვალდებულებები შესაბამისობაშია საგადასახადო კანონმდებლობის მოთხოვნებთან, ხოლო საჩივარი აღნიშნულ ნაწილში დაუსაბუთებელია და არ არსებობს მისი დაკმაყოფილების სამართლებრივი საფუძველი.\n\n\nმომჩივნის არგუმენტაცია\nაუდიტის დეპარტამენტმა არასწორად მოახდინა დღგ-ის გაანგარიშება, არ გაითვალისწინა ელექტრონულად მიღებული ჩასათვლელი დღგ-ის საგადასახადო ანგარიშ-ფაქტურის მონაცემები, რომლებიც გადასახადის გადამხდელს არ ჰქონდა ატვირთული შესაბამისი თვის დეკლარაციებზე, ასევე არასწორად აქვს გაანგარიშებული დღგ-ით დასაბეგრი ბრუნვები, არ არის გათვალისწინებული წინა კამერალური შემოწმების შედეგები, კამერალური შემოწმების აქტი შედგენილია 2021 წლის 29 მარტს (თან ერთვის საჩივარს) ასევე თანდართულია საჩივარზე აუდიტის დეპარტემენტის 2021 წლის 11 მარტის №6604 ბრძანება, რომ: „ - დაინიშნოს შპს „-------“ (ს/ნ „--------“ ) საქმიანობის კამერალური საგადასახადო შემოწმება ელექტრონულად გამოწერილი საგადასახადო ანგარიშფაქტურების/სასაქონლო ზედნადებების, მიღებული საგადასახადო ანგარიშ-ფაქტურებისა და საბაჟო დეკლარაციების 2019 წლის აგვისტოს, სექტემბრის, ოქტომბრის, ნოემბრის, დეკემბრის, 2020 წლის იანვრის, მარტისა და ნოემბრის საანგარიშო პერიოდების დღგ-ის დეკლარაციებში ასახვის სისწორის დადგენის მიზნით;“ ასე, რომ 2022 წლის 5 ივლისის შემოწმების აქტში დარიცხვა განხორციელდა ერთი და იგივე საანგარიშო პერიოდებზე და რამდენად კანონიერად მოხდა პერიოდის გადამოწმება (საგადასახადო კოდექსის თანახმად შემოწმებული პერიოდის გადამოწმება ხდება მხოლოდ სასამართლოს გადაწყვეტილებით, ხოლო სასამართლო გადაწყვეტილება საწარმოსთვის არ წარმოუდგენიათ) აღნიშნული საკითხიც შესასწავლია დავების საბჭოს მიერ. 2022 წლის 5 ივლისის შემოწმების აქტით ხელმეორედ დაერიცხა თანხები, რომელიც დარიცხული იყო ზემოთ ხსენებული კამერალური შემოწმებით. \nითხოვს, აღნიშნული საკითხი შესწავლილი და გაანალიზებული იქნეს წარმომადგენელთან ერთად და მოხდეს დარიცხული გადასახადის გადაანგარიშება.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nშესაბამის პერიოდში მოქმედი საგადასახადო კოდექსის 161-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა. ხოლო დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი.\nამავე კოდექსის 171-ე მუხლის პირველი ნაწილის თანახმად, დღგ-ის გადამხდელად რეგისტრირებული პირი ვალდებულია შესაბამის საგადასახადო ორგანოში წარადგინოს დღგ-ის დეკლარაცია ყოველ საანგარიშო პერიოდზე არა უგვიანეს ამ პერიოდის მომდევნო თვის 15 რიცხვისა და ამავე ვადაში გადაიხადოს დღგ.\nშემოწმებით დადგინდა, რომ შესამოწმებელ პერიოდში გადასახადის გადამხდელს მონაწილეობა მიღებული ჰქონდა თბილისის მერიის მიერ გამოცხადებულ ორ ტენდერში. გამოვლინდა, რომ გადასახადის გადამხდელს შესამოწმებელ პერიოდში შემოსავლის სახით მიღებული აქვს 966 706 ლარი (დღგ-ის ჩათვლით), დღგ-ით დასაბეგრმა ბრუნვამ შეადგინა 819 242 ლარი (დღგ-ის გარეშე) და რომ გადასახადის გადამხდელს სრულად არ ჰქონდა დეკლარირებული დღგ-ით დასაბეგრი ბრუნვები. კერძოდ, გამოვლინდა სხვაობა სალდირებულად 433 323 ლარის ოდენობით.\nსაბჭოს სხდომაზე საჩივრის ზეპირი განხილვისას გადასახადის გადამხდელის წარმომადგენელმა აღნიშნა, რომ არ ეთანხმება შემოწმების მიერ დღგ-ით დასაბეგრი ბრუნვის ზედმეტად 433 323 ლარის ოდენობით დადგენას და დაბეგვრას, რადგან ეს სამუშაოები არ არის შესრულებული, მერიას ჩაბარდა შემდგომ პერიოდში და შესამოწმებელ პერიოდში დაბეგვრას არ ექვემდებარებოდა. ასევე, არ ეთანხმება იმ პერიოდი შემოწმებას, რომელიც უკვე შემოწმებულია წინა საგადასახადო შემოწმებით და განხორციელებულია თანხების დარიცხვა დღგ-ში. შემოწმების აქტის დანართად თანდართული გაანგარიშებით ირკვევა, რომ შემოწმდა 2020 წლის მარტის და ნოემბრის თვეც, შესაბამისად დარიცხვა განხორციელებულია პერიოდზე, რომელიც შემოწმებულია და საგადასახადო ორგანოს არ ქონდა უფლება, რა თქმა უნდა სასამართლოს გადაწყვეტილების გარეშე, იგივე პერიოდის ხელმეორედ შემოწმების.\nაუდიტის დეპარტამენტის წარმომადგენელმა დამატებით აღნიშნა, რომ წინა შემოწმება რომელზეც აპელირებს მომჩივნის წარმომადგენელი, მოიცავდა ელექტრონულად გამოწერილი და მიღებული საგადასახადო ანგარიშ-ფაქტურების დღგ-ის დეკლარაციებში ასახვის სისწორის შემოწმებას, მიმდინარე შემოწმებით კი განხორციელდა სრული საგადასახადო შემოწმება. შესაბამისად, ერთი და იმავე თემაზე არ მოხდარა შემოწმება. იმ თვეებში, რომელზეც მიუთითებს მომჩივანის წარმომადგენელი, აღმოჩენილი იქნა გაფორმებული მიღება-ჩაბარების აქტები, რომლითაც დგინდებოდა ოპერაციის განხორციელება, მაგრამ დაუსრულებელი რაც იყო, გაანგარიშება მოხდა საგადასახადო ანგარიშ-ფაქტურების და მიღება-ჩაბარების აქტების საფუძველზე. საქმესთან არსებული მასალების, მხარეთა არგუმენტაციის და ფაქტობრივი გარემოებების გათვალისწინებით, საბჭო მიიჩნევს, რომ საგადასახადო ვალდებულებები განსაზღვრულია კანონშესაბამისად, ამდენად, შემოსავლების სამსახურის გადაწყვეტილება ამ ნაწილში მართლზომიერია და არ არსებობს მისი გაუქმების საფუძველი.\n\n\n2. 2020 წლის დეკემბრის და 2021 წლის იანვრის თვეში გაცემული ხელფასების გადახდის წყაროსთან დაბეგვრა\nფაქტების აღწერა\nშემოწმების მიერ შესწავლილი იქნა გადასახადის გადამხდელის მიერ წარდგენილი საბანკო ამონაწერები, რომლის მიხედვითაც გამოვლინდა, რომ 2020 წლის დეკემბრის თვესა და 2021 წლის იანვრის თვეში გადასახადის გადამხდელს ხელფასის სახით გაცემული აქვს 10 000 ლარი, რომლის დეკლარირებაც შესაბამის საგადასახადო პერიოდებში არ განუხორციელებია.\nშემოწმებით, საგადასახადო კოდექსის 154-ე მუხლის საფუძველზე, გაცემული ხელფასები დაიბეგრა გადახდის წყაროსთან. შედეგად, გადასახადის გადამხდელს დაერიცხა საშემოსავლო გადასახადი და დაეკისრა საგადასახადო კოდექსის 275-ე მუხლით განსაზღვრული ჯარიმა.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 136-ე მუხლის მე-3 ნაწილზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე, 309-ე მუხლის 112-ე ნაწილზე, საგადასახადო შემოწმებით დადგენილ გარემოებაზე, განმარტავს, რომ გადასახადის გადამხდელის არგუმენტაცია საგადასახადო შეღავათით სარგებლობასთან დაკავშირებით ვერ იქნება გაზიარებული, ვინაიდან საქმის განხილვისას აუდიტის დეპარტამენტის წარმომადგენლის ზეპირსიტყვიერი განმარტების თანახმად, გადასახადის გადამხდელს უფიქსირდებოდა 5 000 ლარის ოდენობის ხელფასის გაცემა 2-ჯერ, 2020 წლის დეკემბრის თვესა და 2021 წლის იანვრის თვეში, შესაბამისად, აღნიშნული ვერ აკმაყოფილებდა საგადასახადო კოდექსის 309-ე მუხლის 112-ე ნაწილით განსაზღვრულ პირობებს და მასზე ვერ გავრცელდებოდა საგადასახადო შეღავათი.\nშემოსავლების სამსახურმა მიიჩნია, რომ გადასახადის გადამხდელის საგადასახადო ვალდებულებები განსაზღვრულია მართლზომიერად, ხოლო საჩივარი აღნიშნულ ნაწილში დაუსაბუთებელია და არ არსებობს მისი დაკმაყოფილების სამართლებრივი საფუძველი.\n\n\nმომჩივნის არგუმენტაცია \nაღნიშნავს, რომ კომპანია სარგებლობდა საგადასახადო კოდექსის 309-ე მუხლის 112-ე ნაწილით დაწესებული შეღავათით და აღნიშნულის გამო არ მომხდარა გაცემული ხელფასების დაბეგვრა საშემოსავლო გადასახადით, ითხოვს აღნიშნული ფაქტის გათვალისწინებას საჩივრის განხილვის დროს.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nამავე კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nამავე კოდექსის 309-ე მუხლის 112-ე ნაწილის შესაბამისად, 2020 წლის 1 მაისიდან 6 კალენდარული თვის განმავლობაში, აგრეთვე 2020 წლის 1 დეკემბრიდან 6 კალენდარული თვის განმავლობაში დამქირავებელი უფლებამოსილია შეიმციროს (ბიუჯეტში არ შეიტანოს) დაქირავებულისთვის გაცემული 750 ლარამდე ხელფასიდან დაკავებული და გადასახდელი საშემოსავლო გადასახადი, თუ ამ დაქირავებულის მიერ ამავე დამქირავებლისგან 1 კალენდარული თვის განმავლობაში მიღებული ხელფასი 1500 ლარს არ აღემატება.\nდადგენილია, რომ საბანკო ამონაწერების მიხედვით გადასახადის გადამხდელს 2020 წლის დეკემბრის თვესა და 2021 წლის იანვრის თვეში ხელფასის სახით გაცემული აქვს 10 000 ლარი, რომლის დეკლარირება და დაბეგვრაც არ განუხორციელებია.\nმომჩივანი აღნიშნავს, რომ კომპანია სარგებლობდა საგადასახადო კოდექსის 309-ე მუხლის 112-ე ნაწილით დაწესებული შეღავათით და აღნიშნულის გამო არ მომხდარა გაცემული ხელფასების დაბეგვრა საშემოსავლო გადასახადით, ითხოვს აღნიშნული ფაქტის გათვალისწინებას.\nსაბჭოს სხდომაზე საჩივრის ზეპირი განხილვისას გადასახადის გადამხდელის წარმომადგენელს არ წარმოუდგენია ისეთი არგუმენტი/გარემოება/მტკიცებულება, რაც შეცვლიდა შემოწმებით დადგენილ გარემოებებს და შესაძლებელია შემოწმებით დარიცხული თანხების გადაანგარიშების საფუძველი გამხდარიყო.\nსაქმესთან არსებული მასალების, მხარეთა არგუმენტაციის და ფაქტობრივი გარემოებების გათვალისწინებით, საბჭო მიიჩნევს, რომ გადასახადის გადამხდელის საგადასახადო ვალდებულებები განსაზღვრულია კანონშესაბამისად, შემოსავლების სამსახურის გადაწყვეტილება ამ ნაწილში მართლზომიერია და არ არსებობს მისი გაუქმების საფუძველი.\n\n\n3. ფულადი ნაშთის დირექტორზე გაცემულ ხელფასად განხილვა\nფაქტების აღწერა\nგადასახადის გადამხდელის მიერ მისაღები და მიღებული შემოსავალის შემოწმების მიერ გაანგარიშების შედეგად, შესამოწმებელ პერიოდის ბოლოს დაფიქსირდა 582 327 ლარის ფულადი მოგება/ნაშთი, რისი ფაქტობრივად არსებობა ან/და ეკონომიკურ საქმიანობაში გამოყენების ფაქტი დოკუმენტურად არ დადასტურდა.\nშემოწმებით, აღნიშნული თანხა დაკვალიფიცირდა დირექტორზე გაცემულ ხელფასად და 727 908 ლარი, საშემოსავლო გადასახადის ჩათვლით, შესამოწმებელი პერიოდის ბოლოს, დაიბეგრა გადახდის წყაროსთან, საგადასახადო კოდექსის 154-ე მუხლის საფუძველზე. შედეგად, გადასახადის გადამხდელს დაერიცხა საშემოსავლო გადასახადი და დაეკისრა საგადასახადო კოდექსის 275-ე მუხლით განსაზღვრული ჯარიმა.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 136-ე მუხლის მე-3 ნაწილზე, 73- ე მუხლის მე-5 ნაწილის „ა“ ქვეპუნქტზე, 61-ე მუხლის მე-3 ნაწილზე, 73-ე მუხლის მე-9 ნაწილის „ბ“ ქვეპუნქტზე და ამავე მუხლის მე-4 ნაწილზე, 72-ე მუხლის პირველ ნაწილზე, 105-ე მუხლის მე-2 ნაწილზე, 43-ე მუხლის მე-4 ნაწილზე, დადგენილ ფაქტობრივ გარემოებებზე, გადასახადის გადამხდელის არგუმენტებზე, საგადასახადო კოდექსის 82-ე მუხლის პირველი ნაწილის „ლ“ ქვეპუნქტით საშემოსავლო გადასახადისგან გათავისუფლების თაობაზე მომჩივნის არგუმენტზე განმარტავს, რომ ვერ იქნება გაზიარებული, ვინაიდან დასახელებული ნორმა ვრცელდება მხოლოდ ფიზიკური პირების მიერ მიღებულ შემოსავლებზე.\nშემოსავლების სამსახურმა მიიჩნია, რომ ოპერაციის შინაარსის გათვალისწინებით, შესამოწმებელი პერიოდის ბოლოს არსებული ფულადი ნაშთის (რომლის ფაქტობრივად არსებობა ან/და ეკონომიკურ საქმიანობაში გამოყენების ფაქტი დოკუმენტურად არ დადასტურდა) დირექტორზე გაცემულ ხელფასად განხილვა და გადახდის წყაროსთან დაბეგვრა მართლზომიერია. ამასთან, დირექტორზე ხელფასად განხილვის საფუძველზე განსაზღვრული საგადასახადო ვალდებულებების დაზუსტების მიზნით, გადასახადის გადამხდელს უნდა მიეცეს წინადადება, ამ ბრძანების ჩაბარებიდან 15 კალენდარული დღის ვადაში, აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები (მათ შორის ფორმა 2-ები). თავის მხრივ, დაევალოს აუდიტის დეპარტამენტს შეისწავლოს გადასახადის გადამხდელის მიერ წარდგენილი მტკიცებულებები და აღნიშნულის გათვალისწინებით, კომპანიის მიერ გაწეული ხარჯის ოდენობა განსაზღვროს საგადასახადო კოდექსის 73-ე მუხლის მე-5 ნაწილის მიხედვით, არაპირდაპირი მეთოდის გამოყენებით და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\n\n\nმომჩივნის არგუმენტაცია \nაუდიტის დეპარტამენტის პოზიციას არ ეთანხმება, იმის გამო, რომ კომპანიის საქმიანობას წარმოადგენს ჰიდროთესვა და გაზონური ბალახის დაგებასთან დაკავშირებული მომსახურების გაწევა, აღნიშნულ მომსახურებას მოგებული ტენდერის შედეგად უწევს ადგილობრივ მუნიციპალიტეტებს და თბილისის მერიას, ხოლო მწვანე ნარგავების შეძენა ხდება სხვადსხვა ფიზიკური პირებისაგან და აღნიშნული მწვანე ნარგავებით შესრულებულია სამუშაოები, რომელიც ჩაბარებულია სახელმწიფო უწყებებზე, ხოლო მწვანე ნარგავების შეძენა წარმოადგენს აუცილებელ ელემენტს სამუშაოების შესასრულებლად. ასევე, თუ გავაანალიზებთ, იმას, რომ კომპანიის მთლიანი შემოსავალი დღგ-ის გარეშე შეადგენს 819 242.0 ლარს, ხოლო შემოწმებით დადგენილი დარიცხული ხელფასი შეადგენს 727 908.0 ლარს, რაც მთლიანი შემოსავლის 86%-ია, ე.ი. აუდიტის დეპარტამენტის პოზიციით გამოდის, რომ კომპანიამ შეასრულა ტენდერით გათვალისწინებული სამუშაოები, შეიძინა მასალები და სხვა დამხარე ინვენტარი და ამისთვის გაწეული ხარჯები შეადგენს 91 336.0 ლარს. არ გაითვალისწინა ის გარემოება, რომ მხოლოდ ელექტრონული სასაქონლო ზედნადებებით განხორციელებული შეძენები აქვს 288 485.9 ლარის. აქედან გამომდინარე, აუდიტის დეპარტამენტს უნდა ეხელმძღვანელა საგადასახადო კოდექსის 73-ე მუხლის მე-5 ნაწილით, ვინაიდან, კომპანიას ხარჯების დამდასტურებელი დოკუმენტები არ აქვს, მაგრამ შესრულებული სამუშაოები ეჭვს არ იწვევს. იმიტომ, რომ ჩაბარებულია სახელმწიფოსთვის, ხოლო ამ სამუშაოებზე გაწეულია/შეძენილია მწვანე ნარგავებიბიოლოგიური აქტივი, რომლებიც შეძენილია სხვადსხვა ფიზიკური პირებისაგან და აღნიშნული საქონელი (გამწვანება) როგორც სოფლის მეურნეობის პირველადი მიწოდება საგადასახადო კოდექსის 82-ე მუხლის პირველი ნაწილის „ლ“ ქვეპუნქტის თანახმად განთავისუფლებულია საშემოსავლო გადასახადისაგან, ითხოვს დადგინდეს რეალური საშემოსავლო გადასახადით დაბეგვრის ობიექტი და გადაანგარიშდეს შემოწმებით დარიცხული საშემოსავლო გადასახადის თანხა.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nამავე კოდექსის 73-ე მუხლის მე-5 ნაწილის „ა“ ქვეპუნქტის შესაბამისად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\nამავე კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. ამავე მუხლის მე-4 ნაწილის შესაბამისად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის 72-ე მუხლის პირველი ნაწილის თანახმად, პირველადი საგადასახადო დოკუმენტი არის წერილობითი დოკუმენტი, რომლითაც შესაძლებელია სამეურნეო ოპერაციის მონაწილე მხარეთა იდენტიფიცირება, აქვს თარიღი და მოიცავს მიწოდებული საქონლის/გაწეული მომსახურების ჩამონათვალსა და ღირებულებას.\nამავე კოდექსის 105-ე მუხლის მე-2 ნაწილის თანახმად, თუ ამ კოდექსით სხვა რამ არ არის გათვალისწინებული, ყველა ხარჯი დოკუმენტურად უნდა იყოს დადასტურებული.\nმომჩივანი შემოსავლების სამსახურში წარდგენილი არგუმენტების ანალოგიურად აღნიშნავს, რომ აუდიტის დეპარტამენტის პოზიციით კომპანიის მიერ გაწეული ხარჯები შეადგენს 91 336 ლარს და არ იქნა გათვალისწინებული, რომ მხოლოდ ელექტრონული სასაქონლო ზედნადებებით განხორციელებული შეძენების ოდენობა აქვს 288 486 ლარი. აღნიშნულის გათვალისწინებით, აუდიტის დეპარტამენტს უნდა ეხელმძღვანელა საგადასახადო კოდექსის 73-ე მუხლის მე-5 ნაწილით, არაპირდაპირი მეთოდის საფუძველზე განესაზღვრა ხარჯი, ვინაიდან არ აქვს ხარჯის დამადასტურებელი დოკუმენტები, თუმცა მის მიერ შესრულებული სამუშაოები ეჭვს არ იწვევს. იმიტომ, რომ სახელმწიფოსთვისაა ჩაბარებული, ხოლო ამ სამუშაოებზე გაწეულია/შეძენილია მწვანე ნარგავები-ბიოლოგიური აქტივი, რომლებიც შეძენილია სხვადასხვა ფიზიკური პირებისგან და აღნიშნული საქონელი (გამწვანება), როგორც სოფლის მეურნეობის პროდუქციის პირველადი მიწოდება, საგადასახადო კოდექსის 82-ე მუხლის პირველი ნაწილის „ლ“ ქვეპუნქტის თანახმად, გათავისუფლებულია საშემოსავლო გადასახადისგან, ითხოვს რეალური დაბეგვრის ობიექტის დადგენას და შემოწმებით დარიცხული საშემოსავლო გადასახადის გადაანგარიშებას.\nსაბჭოს სხდომაზე საჩივრის ზეპირი განხილვისას გადასახადის გადამხდელის წარმომადგენელს არ წარმოუდგენია ისეთი არგუმენტი/მტკიცებულება, რაც შეცვლიდა შემოწმებით დადგენილ ფაქტობრივ გარემოებებს. \nსაქმესთან არსებული მასალების, მხარეთა არგუმენტაციის და ფაქტობრივი გარემოებების გათვალისწინებით, საბჭო იზიარებს შემოსავლების სამსახურის პოზიციას, რომ საგადასახადო კოდექსის 82-ე მუხლის პირველი ნაწილის „ლ“ ქვეპუნქტის ნორმა ვრცელდება მხოლოდ ფიზიკური პირების მიერ მიღებულ შემოსავლებზე, ამდენად მომჩივნის არგუმენტი აღნიშნულ ნაწილში ვერ იქნება გაზიარებული. ხოლო, შესამოწმებელი პერიოდის ბოლოს არსებული ფულადი ნაშთის (რომლის ფაქტობრივად არსებობა ან/და ეკონომიკურ საქმიანობაში გამოყენების ფაქტი დოკუმენტურად არ დადასტურდა) დირექტორზე გაცემულ ხელფასად განხილვა და გადახდის წყაროსთან დაბეგვრა მართლზომიერია.\nამასთან, დირექტორზე ხელფასად განხილვის საფუძველზე განსაზღვრული საგადასახადო ვალდებულებებთან დაკავშირებით, ვინაიდან, გადასახადის გადამხდელს მიეცა წინადადება, აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები (მათ შორის ფორმა 2-ები). თავის მხრივ, აუდიტის დეპარტამენტს დაევალა წარდგენილი მტკიცებულებების გათვალისწინებით, გადასახადის გადამხდელის მიერ გაწეული ხარჯის ოდენობის განსაზღვრა საგადასახადო კოდექსის 73-ე მუხლის მე-5 ნაწილის მიხედვით, არაპირდაპირი მეთოდის გამოყენებით და შედეგების გათვალისწინებით, სათანადო საფუძვლების არსებობის შემთხვევაში, საგადასახადო ვალდებულებების კორექტირება (შემცირება), საბჭო მიიჩნევს, რომ შემოსავლების სამსახურის გადაწყვეტილება ამ ნაწილში მართლზომიერია და არ არსებობს სხვაგვარი გადაწყვეტილების მიღების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდეკლარაციის/ინფორმაციის დაგვიანებით წარდგენისთვის/წარუდგენლობისთვის განსაზღვრული ჯარიმა\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n31\n\nდოკუმენტის დათვალიერება\n\ninfohub@rs.ge",
    "title": "Document 65781b70-720b-4497-912b-acb5b39ff0d0"
  }
}