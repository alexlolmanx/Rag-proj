{
  "id": "f275755c-a469-466c-8d28-268537e91fee",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 9905\n05 მაისი 2023\nდოკუმენტის #:\n9905\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n04 მაისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nთავი XXX საბაჟო სამართალდარღვევის სახეები და პასუხისმგებლობა, იმპორტის გადასახდელის ოდენობის შემცირება\nჩამოტვირთვა\nგაზიარება\nბრძანება N 9905\n\n\n04.05.2023\n\n\nშპს „-----------“ (ს/ნ -----------)\n(მის.: --------------------)\n2023 წლის 7 აპრილის საჩივრის\nდაკმაყოფილებაზე უარის თქმის თაობაზე\n\n\nშემოსავლების სამსახურმა დავების განხილვის საბჭოს 2023 წლის 21 აპრილის სხდომაზე (ოქმი №43) განიხილა შპს „-----------“ (ს/ნ -----------) №80265/1/2023 საჩივარი, რომელიც ეხება შემოსავლების სამსახურის საბაჟო დეპარტამენტის 2023 წლის 10 მარტის №EL202435 საბაჟო სამართალდარღვევის ოქმს.\n\n\nმომჩივნის არგუმენტაცია:\nსაჩივრის ავტორის განმარტებით, 2023 წლის 2 მარტს კომპანიამ მიიღო გზავნილი, რომლის ინვოისში პროდუქციას მინიჭებული ჰქონდა სეს ესნ კოდი 2936.29 (პროვიტამინები და ვიტამინები, ბუნებრივი ან სინთეზირებული (ბუნებრივი კონცენტრატების ჩათვლით), მათი წარმოებულები, გამოსაყენებელი ძირითადად ვიტამინების სახით, და ამ ნაერთების ნარევები, მათ შორის ნებისმიერ გამხსნელში). \nშემოსავლების სამსახურის მიერ ჩატარებულმა ექსპერტიზამ დაადგინა რომ პროდუქტებს ეკუთვნოდა სეს ესნ კოდი 2106.10 (ცილოვანი კონცენტრატები და ტექსტურირებული ცილოვანი ნივთიერებები).\nმომჩივანი მიუთითებს, რომ პროდუქტები არის ვიტამინები და მათ ეკუთვნოდათ სეს ესნ კოდი 2936.29 როგოც მითითებული იყო ინვოისში. გამოთქვამს მზადყოფნას მისი ხარჯით წარმოადგინოს მტკიცებულება იმის შესახებ რომ პროდუქტები ეკუთვინის ვიტამინების - HS 2936.29 კოდს. \nაღნიშნულზე მითითებით ითხოვს სადავო ოქმის გაუქმებას.\n\n\nფაქტობრივი გარემოებები:\nსაქმის მასალებითა და საბაჟო დეპარტამენტიდან წარმოდგენილი ინფორმაციით ირკვევა, რომ 2023 წლის 2 მარტს საფოსტო გადამზიდავის შპს „-------------“ (ს/ნ -----------) მიერ №20010/1453957 საბაჟო დეკლარაცია ფორმა-4-ით განხორციელდა შპს „-----------“ (ს/ნ -----------) კუთვნილი №---------, №--------- და №---------- საფოსტო გზავნილებით შემოტანილი საქონლის (საკვები დანამატი – სეს ესნ კოდი „2106 10 200 00“; ვიტამინი – სეს ესნ კოდი „2936“) დეკლარირება თავისუფალ მიმოქცევაში გაშვების პროცედურაში.\nმითითებული დეკლარაციისთვის გადასახადების ადმინისტრირების საინფორმაციო სისტემა „Oracle“-ს მიერ შეირჩა „ყვითელი დერეფანი“.\nგაფორმების ეკონომიკური ზონა „აეროპორტის“ უფლებამოსილი პირის მიერ განხორციელდა დეკლარაციისა და თანმხლები დოკუმენტების კამერალური შემოწმება, რის შემდეგაც საქონლის ვიზუალური დათვალიერების მიზნით დეკლარაცია გადაყვანილ იქნა „წითელ დერეფანში“. საქონლის დათვალიერებისას გაჩნდა საფუძვლიანი ეჭვი, რომ დეკლარირებულ საქონელს არასწორად ჰქონდა მინიჭებული სეს ესნ კოდი და სასაქონლო კოდის სისწორის შემოწმების მიზნით დაინიშნა სასაქონლო ექსპერტიზა.\nსაბაჟო დეპარტამენტის საბაჟო ღირებულებისა და საქონლის კლასიფიკაციის სამმართველოს ექსპერტიზის 2023 წლის 7 მარტის №002110/2023 დასკვნის მიხედვით, საქონლის კლასიფიკაცია განხორციელდა დეკლარაციაში მითითებული სასაქონლო კოდისგან განსხვავებულ სასაქონლო კოდში და საფოსტო გზავნილებით (№--------; №---------; №---------) შემოტანილი საქონელი მიჩნეულ იქნა საკვებ დანამატად და განესაზღვრა დეკლარირებულისგან განსხვავებული სეს ესნ კოდი – 2106 90 980 09.\nვინაიდან, საქართველოს საგადასახადო კოდექსის 197-ე მუხლის პირველი ნაწილის თანახმად, „2106 90“ სასაქონლო სუბპოზიციაში შემავალი საქონლის საბაჟო ღირებულება იბეგრება იმპორტის გადასახადის 12 პროცენტიანი განაკვეთით, აღნიშნულმა გამოიწვია №---------- (02.03.2023) საბაჟო დეკლარაციით დარიცხული იმპორტის გადასახდელის გაზრდა 1030.22 ლარით (იმპორტის გადასახადი – 873 ლარი; დღგ – 157.12 ლარი).\nშესაბამისად, შპს „პი ეიჩ სი ველნესის“ მხრიდან ადგილი ჰქონდა საბაჟო დეკლარაციასა და მის თანმხლებ დოკუმენტში არასწორი მონაცემის (სეს ესნ კოდი) არსებობისას იმპორტის გადასახდელის ოდენობის 1030.22 ლარით შემცირებას. გამოვლენილი სამართალდარღვევის აღნიშნულ ფაქტზე, ----------- „აეროპორტის“ უფლებამოსილი პირის მიერ 2023 წლის 10 მარტს შედგენილ იქნა №---------საბაჟო სამართალდარღვევის ოქმი, რომლითაც შპს „-----------“ (ს/ნ -----------) დაეკისრა საქართველოს საბაჟო კოდექსის 167-ე მუხლის პირველი ნაწილით გათვალისწინებული პასუხისმგებლობა და სანქციის სახით შეეფარდა ჯარიმა 1030.22 ლარის (შემცირებული იმპორტის გადასახდელის თანხის 100 პროცენტი) ოდენობით.\n№------------ საბაჟო დეკლარაცია – ფორმა-4-ში მითითებული მონაცემების სისწორეს (მათ შორის სეს ესნ კოდს და დარიცხულ იმპორტის გადასახადელს) დეკალარანტი დაეთანხმა ხელმოწერით, დეკლარირებული საქონელი გაშვებულ იქნა თავისუფალ მიმოქცევაში და საფოსტო გზავნილებმა დატოვა საბაჟო კონტროლის ზონა.\n\n\nშემოსავლების სამსახურმა მიიჩნია, რომ მომჩივნის მოთხოვნა არ უნდა დაკმაყოფილდეს შემდეგ გარემოებათა გამო:\nსაქართველოს საგადასახადო კოდექსის 302-ე მუხლის მე-6 ნაწილის შესაბამისად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nსაქართველოს საბაჟო კოდექსის მე-5 მუხლის მე-2 ნაწილით დადგენილია, რომ საბაჟო ორგანო ახორციელებს საბაჟო ზედამხედველობას, საბაჟო კონტროლს და საბაჟო ფორმალობებს.\nამავე მუხლის მე-3 ნაწილით, საბაჟო ორგანო თავისი კომპეტენციის ფარგლებში, სამართლიანი და თავისუფალი ვაჭრობის მხარდაჭერის მიზნით ზედამხედველობას უწევს საქართველოს საერთაშორისო ვაჭრობას, იცავს საქართველოს ფინანსურ ინტერესებს, კანონიერი ეკონომიკური საქმიანობის მხარდაჭერით იცავს საქართველოს ეკონომიკურ სივრცეს არაკეთილსინდისიერი და უკანონო საერთაშორისო ვაჭრობისგან. \nსაქართველოს საბაჟო კოდექსის მე-13 მუხლით დადგენილია, რომ პირის მიერ საბაჟო დეკლარაციის, დროებით შენახვის დეკლარაციის, საქონლის შემოტანის ზოგადი დეკლარაციის, საქონლის გატანის ზოგადი დეკლარაციის, რეექსპორტის დეკლარაციის ან რეექსპორტის შეტყობინების წარდგენა, აგრეთვე ავტორიზაციის ან საბაჟო ორგანოს სხვა გადაწყვეტილების მისაღებად განაცხადის წარდგენა წარმოშობს აღნიშნული პირის ვალდებულებას:\nა) დეკლარაციაში, შეტყობინებაში ან განაცხადში ინფორმაცია ასახოს სწორად და სრულად;\nბ) უზრუნველყოს, რომ დეკლარაციისთვის, შეტყობინებისთვის ან განაცხადისთვის დართული დოკუმენტი იყოს ნამდვილი, სწორი და ძალაში მყოფი;\nგ) შეასრულოს საქონლის საბაჟო პროცედურაში მოქცევასთან ან ნებადართული საქმიანობის განხორციელებასთან დაკავშირებული მოთხოვნები.\nსაქართველოს საბაჟო კოდექსის 163-ე მუხლის პირველი ნაწილის შესაბამისად, საბაჟო სამართალდარღვევა არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც ამ კოდექსით გათვალისწინებულია პასუხისმგებლობა. \nამავე კოდექსის 167-ე მუხლის პირველი ნაწილის მიხედვით, საბაჟო დეკლარაციასა და მის თანმხლებ დოკუმენტში არასწორი მონაცემის არსებობისას იმპორტის გადასახდელის ოდენობის შემცირება (გარდა ამ მუხლის მე-3 და მე-4 ნაწილებით გათვალისწინებული შემთხვევებისა) – იწვევს დაჯარიმებას საბაჟო დეკლარაციაში შემცირებული იმპორტის გადასახდელის თანხის 100 პროცენტის ოდენობით.\nდადგენილია, რომ მომჩივნის მიერ №---------- საბაჟო დეკლარაცია – ფორმა-4-ით განხორციელდა მომჩივნის კუთვნილი საფოსტო გზავნილებით შემოტანილი საქონლის (საკვები დანამატი – სეს ესნ კოდი „2106 10 200 00“; ვიტამინი – სეს ესნ კოდი „2936“) დეკლარირება თავისუფალ მიმოქცევაში გაშვების პროცედურაში. დეკლარაციისთვის შეირჩა „ყვითელი დერეფანი“, ხოლო დეკლარაციისა და თანმხლები დოკუმენტების კამერალური შემოწმების შემდეგ საქონლის ვიზუალური დათვალიერების მიზნით, დეკლარაცია გადაყვანილ იქნა „წითელ დერეფანში“. ვინაიდან საქონლის დათვალიერებისას გაჩნდა საფუძვლიანი ეჭვი, რომ დეკლარირებულ საქონელს არასწორად ჰქონდა მინიჭებული სეს ესნ კოდი და სასაქონლო კოდის სისწორის შემოწმების მიზნით დაინიშნა ექსპერტიზა.\nდადგენილია ასევე ის გარემოება, რომ ექსპერტიზაზე წარდგენილი საქონელი წარმოადგენდა საკვებ დანამატებს, შესაბამისად, მათი კლასიფიკაცია განხორციელდა საგარეო-ეკონომიკური საქმიანობის ეროვნული სასაქონლო ნომენკლატურის (სეს ესნ) ინტერპრეტაციის ძირითადი წესების გათვალისწინებით 2106 90 980 09 სასაქონლო ქვესუბპოზიციაში. „2106 90“ სასაქონლო სუბპოზიციაში შემავალი საქონლის საბაჟო ღირებულება კი იბეგრება იმპორტის გადასახადის 12 პროცენტიანი განაკვეთით. შესაბამისად, მომჩივნის მხრიდან ადგილი ჰქონდა საბაჟო დეკლარაციასა და მის თანმხლებ დოკუმენტში არასწორი მონაცემის (სეს ესნ კოდი) არსებობისას იმპორტის გადასახდელის ოდენობის 1030.22 ლარით შემცირებას, რაც არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც საქართველოს საბაჟო კოდექსით გათვალისწინებულია პასუხისმგებლობა. ამდენად, სადავო ოქმით მომჩივნისთვის საქართველოს საბაჟო კოდექსის 167-ე მუხლის პირველი ნაწილის შესაბამისად ჯარიმის დაკისრება მართლზომიერია.\nსაგულისხმოა ასევე, რომ საბაჟო დეკლარაცია – ფორმა-4-ში მითითებული მონაცემების სისწორეს დეკალარანტი დაეთანხმა ხელმოწერით, დეკლარირებული საქონელი გაშვებულ იქნა თავისუფალ მიმოქცევაში და საფოსტო გზავნილებმა დატოვა საბაჟო კონტროლის ზონა.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ სადავო ადმინისტრაციული აქტი შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრის დაკმაყოფილების საფუძველი.\n\n\nსაქართველოს საგადასახადო კოდექსის 304-ე მუხლის საფუძველზე, \n\n\nვ ბ რ ძ ა ნ ე ბ: \n\n\n1. შპს „-----------“ (ს/ნ ----------) საჩივარი არ დაკმაყოფილდეს;\n2. ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვახტანგ გორგასლის ქ. №16) ან თბილისის საქალაქო სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესით, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო ღირებულება\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n25\n\nდოკუმენტის დათვალიერება\n\ninfohub@rs.ge",
    "title": "Document f275755c-a469-466c-8d28-268537e91fee"
  }
}