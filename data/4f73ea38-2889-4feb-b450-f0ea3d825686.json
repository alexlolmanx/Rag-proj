{
  "id": "4f73ea38-2889-4feb-b450-f0ea3d825686",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19866/2/2023\n22 აგვისტო 2023\nდოკუმენტის #:\n19866/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n14 აგვისტო 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ით დასაბეგრი ოპერაციები, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას, დღგ-ის გადახდაზე ვალდებული პირები, დეკლარირების წესი, ინფორმაციის მოთხოვნის უფლება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№19866/2/2023\n14.08. 2023\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ----- ---------ი (ს/ნ -------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 6.07.2023 წელს განიხილა და მიიღო გადაწყვეტილება ----- ---------ის 4.06.2023 წელს რეგისტრირებულ საჩივარზე (რეგისტრაციის №19866/2/2023). \n\n\nდავის საგანი: \nშესრულებული სამუშაოების სანაცვლოდ მიღებული თანხების დღგ-ით დაბეგვრის მართლზომიერება.\n\n\nგასაჩივრებული გადაწყვეტილება: \n1. აუდიტის დეპარტამენტის 8.12.2022 წლის №058-10 საგადასახადო მოთხოვნა;\n2. შემოსავლების სამსახურის 10.03.2023 წლის №4493 ბრძანება.\n\n\nდარიცხული თანხა: 18 252 ლარი. \nმათ შორის:\nდღგ - 8 996\nჯარიმა - 4 498\nსაურავი - 4 758\n\n\nფაქტების აღწერა/დარიცხვის საფუძვლები \nაუდიტის დეპარტამენტის 2.12.2022 წლის კამერალური საგადასახადო შემოწმების აქტით შემოწმებულია მომჩივნის საქმიანობის 12.04.2019 წლიდან 1.03.2021 წლამდე პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით:\nსაგადასახადო კოდექსის 70-ე მუხლის შესაბამისად გამოთხოვილი ინფორმაციის დამუშავებით დადგინდა, რომ მომჩივანს შპს „--------“-სთვის (ს/ნ --------) შესრულებული აქვს 149 180 ლარის ღირებულების სამუშაოები (----------------), რაც სრულად ანაზღაურებულია შპს „----- ------“-ის მიერ და პერიოდების მიხედვით შედგენილია მიღება-ჩაბარების აქტები, რის საფუძველზეც გადასახადის გადამხდელი რეგისტრირებულია დღგ-ის გადამხდელად 11.12.2019 წელს, რა პერიოდისათვისაც გადააჭარბა დღგ-ის გადამხდელად სავალდებულო რეგისტრაციის ზღვარს. შემოსავლების სამსახურის გადასახადების ადმინისტრირების საინფორმაციო სისტემის მონაცემების დამუშავებით დადგინდა, რომ შესრულებულ სამუშაოებსა და მიღებულ ანაზღაურებაზე არ არის გამოწერილი შესაბამისი საგადასახადო ანგარიშ-ფაქტურები და არც მიღებული შემოსავალია დეკლარირებული, როგორც ეკონომიკური საქმიანობის ფარგლებში მიღებული შემოსავალი, რომელიც განიხილება დღგ-ით დასაბეგრ ოპერაციად. შემოწმებით, შესაბამის პერიოდში მოქმედი საგადასახადო კოდექსის 160-ე და 161-ე მუხლების მიხედვით, შპს „--------“-სთვის გაწეული მომსახურების ღირებულება წარმოადგენს დღგ-ით დასაბეგრ ბრუნვას. შესაბამისად დაბეგრილ იქნა შესაბამის პერიოდში (2019 წლის დეკემბრის თვე) დღგ-ით. მომჩივანს დაერიცხა დღგ და დაეკისრა ჯარიმა საგადასახადო კოდექსის 275-ე მუხლის შესაბამისად.\nსაგადასახადო შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 8.12.2022 წლის №058-10 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 10.03.2023 წლის №4493 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, მე-2 მუხლის მე-2 ნაწილზე, შესაბამის საანგარიშო პერიოდში მოქმედი საგადასახადო კოდექსის 160-ე მუხლის „ა“ ქვეპუნქტზე, 161-ე მუხლის პირველი ნაწილის „ა.ა“ ქვეპუნქტზე, 171-ე მუხლის პირველ ნაწილზე, 43-ე მუხლის მე-4 ნაწილზე და შემოწმებით დადგენილ ფაქტობრივ გარემოებებზე, ასევე აუდიტის დეპარტამენტის მიერ მოწოდებულ ინფორმაციაზე, რომლის მიხედვით დგინდება, რომ მომჩივნის მიერ შპს „-*-----“-სთვის შესრულებული სამუშაოების ღირებულება სრულად არის ანაზღაურებული, რაც დასტურდება ორივე მხარის მიერ შედგენილი შედარების აქტებით, ასევე მეორე მხარის მიერ შემოწმებისთვის წარდგენილი საბანკო ამონაწერით. ამასთან, შემოსავლების სამსახურის გადასახადების ადმინისტრირების საინფორმაციო სისტემის მონაცემებით, გადამხდელს არ განუხორციელებია ეკონომიკური საქმიანობის ფარგლებში მიღებული შემოსავლის დეკლარირება. აღნიშნულის გათვალისწინებით, შემოსავლების სამსახური განმარტავს, რომ შემოწმების მიერ მართლზომიერად განხორციელდა საგადასახადო ვალდებულებების განსაზღვრა. შემოსავლების სამსახური აღნიშნავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად, ხოლო დავის წარმოების პროცესში არ ყოფილა წარმოდგენილი მისი პოზიციის დამადასტურებელი რაიმე არგუმენტები/მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს.\nზემოაღნიშნული სამართლებრივი ნორმების, ფაქტობრივი გარემოებებისა და მხარეთა არგუმენტების გათვალისწინებით, შემოსავლების სამსახურმა მიიჩნია, რომ სადავო საკითხთან დაკავშირებით, შემოწმებით განსაზღვრული საგადასახადო ვალდებულებები შესაბამისობაშია კანონმდებლობის მოთხოვნებთან, საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nსაქმიანობის სფეროს წარმოადგენს კონტრაქტების საფუძველზე საამშენებლო-სარემონტო მომსახურეობის გაწევა. ზემოთ აღნიშნულ მომსახურებებზე არ გამოწერილა საგადასახადო ანგარიშფაქტურები, შედგენილია მიღება-ჩაბარების აქტები და ფორმა-2, რის საფუძველზეც ხდება ანგარიშსწორება. შემოწმების პროცესში გამოვლინდა სხვაობები დღგ-ით დასაბეგრ ბრუნვაში. შემოწმების აქტში დაფიქსირებულია, რომ „გამოვლინდა სხვაობები დეკლარირებულ და შემოწმებით დადგენილ 2019 წლების პერიოდის გათვალისწინებული ღირებულებებით“, აღნიშნული თანხებიდან გაანგარიშებული იქნა დღგ-ის თანხები და დამატებით დაერიცხა გადასახადი.\nშემმოწმებელმა არ გაითვალისწინა ის გარემოება, რომ ხელშეკრულებები გააუქმა დამკვეთმა და შესაბამისად არც შეუსრულებია. ასევე, თუ საიდან და რა გაანგარიშებით გამოიყვანა დამატებით დღგ-ით დასაბეგრი ბრუნვები მისთვის უცნობია, რის გამოც მოითხოვს აღნიშნული საკითხის მასთან ერთად შესწავლას და გაანალიზებას.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის პირველი და მე-3 ნაწილების თანახმად:\n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა.\n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 161-ე მუხლის პირველი ნაწილის „ა“ ქვეპუნქტის 1.01.2021 წლამდე მოქმედი რედაქციით, დღგ-ით დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში მომსახურების გაწევა.\nსაბჭო ყურადღებას ამახვილებს იმ გარემოებაზე, რომ მომჩივნის მიერ სამუშაოების შესრულება და ანაზღაურების ფაქტი დადგენილია კონტრაქტორი მხარის მიერ წარდგენილი მონაცემების საფუძველზე და მიიჩნევს, რომ მომჩივნის საგადასახადო ვალდებულებები განისაზღვრა კანონმდებლობის მოთხოვნების შესაბამისად.\nაღნიშნულიდან გამომდინარე, საბჭო მიუთითებს, რომ ვინაიდან მომჩივნის მიერ წარმოდგენილი არ არის მტკიცებულებები, რომლითაც დადგინდება შემოწმების შედეგად დადგენილისგან განსხვავებული გარემოებები საჩივარი დაუსაბუთებელია და არ არსებობს სადავო აქტების გაუქმების საფუძველი.\n\n\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსაქონლის მიწოდება/მომსახურების გაწევა\nსაქონლის მიწოდებისას/მომსახურების გაწევისას დასაბეგრი დროის განსაზღვრა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n7\n\nდოკუმენტის დათვალიერება\n\ninfohub@rs.ge",
    "title": "Document 4f73ea38-2889-4feb-b450-f0ea3d825686"
  }
}