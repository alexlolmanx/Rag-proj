{
  "id": "9e5b0240-5bff-412e-ad09-663e53d05a5a",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22793/2/2024\n04 ივლისი 2024\nდოკუმენტის #:\n22793/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n27 ივნისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაქონლის წარდგენის/ზოგადი დეკლარირების/საქონლის დეკლარირების ვადის ან სატრანსპორტო საშუალების გამოცხადების ვადის დარღვევა\nჩამოტვირთვა\nგაზიარება\n1\nI ეტაპი - შემოსავლების სამსახური\n0 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\n№22793/2/2024 \n27 ივნისი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----------“ (ს/ნ ----------)\nმოპასუხე: საბაჟო დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 6.06.2024 წელს განიხილა და მიიღო გადაწყვეტილება შპს „----------“ 6.04.2024 წელს რეგისტრირებულ საჩივარზე (რეგისტრაციის №22793/2/2024).\n\n\nდავის საგანი:\nსარკინიგზო კონტეინერის ზოგადი დეკლარირების ვადის დარღვევა.\n\n\nგასაჩივრებული გადაწყვეტილება:\n1. საბაჟო დეპარტამენტის 5.03.2024 წლის №EL243922 საბაჟო სამართალდარღვევის ოქმი;\n2. შემოსავლების სამსახურის 2.04.2024 წლის №7166 ბრძანება.\n\n\nდარიცხული თანხა:\nჯარიმა - 1 000 ლარი.\n\n\nფაქტების აღწერა/დარიცხვის საფუძვლები\n9.02.2024 წელს, საბაჟო გამშვები პუნქტი „----------“ გავლით №---------- სარკინიგზო ვაგონით საქართველოს საბაჟო ტერიტორიაზე შემოტანილ იქნა ----------დან შპს „----------“ (ს/ნ ----------) სახელზე გამოგზავნილი, №---------- კონტეინერში განთავსებული საქონელი (ლედ განათებები). საბაჟო გამშვებ პუნქტში გამოწერილი №---------- რკინიგზის ელექტრონული აღრიცხვის მოწმობით აღნიშნული საქონელი გაშვებულ იქნა გაფორმების ეკონომიკური ზონა „----------“ (----------) დანიშნულებით.\n3.03.2024 წელს, შპს „----------“ (ს/ნ ----------) წარმომადგენელმა მიმართა გაფორმების ეკონომიკურ ზონა „----------“ და განაცხადა, რომ კონტეინერი, რომლებშიც განთავსებული ზემოთ დასახელებული საქონელი, წარმოადგენდა მის საკუთრებას და მოითხოვა აღნიშნული კონტეინერის როგორც საქონლის თავისუფალი მიმოქცევაში გაშვების პროცედურაში მოქცევა.\nსაბაჟო ორგანომ მიიჩნია, რომ მოცემულ შემთხვევაში, საქონლის სახით შემოტანილ კონტეინერზე დადგენილ ვადაში და დადგენილი წესით არ იყო შესრულებული ზოგადი დეკლარირების ვალდებულება, შედგენილ იქნა 5.03.2024 წლის საბაჟო სამართალდარღვევის ოქმი №EL243922, რომლითაც მომჩივანს დაეკისრა პასუხისმგებლობა საბაჟო კოდექსის 165-ე მუხლით გათვალისწინებული სამართალდარღვევისთვის და შეეფარდა ჯარიმა 1 000 ლარის ოდენობით.\nსამართალდარღვევის ოქმი გასაჩივრდა შემოსავლების სამსახური, რომლის 2.04.2024 წლის №7166 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, საბაჟო კოდექსის 70-ე მუხლის პირველ ნაწილზე, 213-ე მუხლის მე-9 ნაწილზე, „საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 29.08.2019 წლის №257 ბრძანებით დამტკიცებული „საქონლის შემოტანისა და ზოგადი დეკლარაციის წარდგენის შესახებ“ ინსტრუქციის (დანართი №5) მე-2 მუხლის პირველ პუნქტზე, ამავე ინსტრუქციის მე-3 მუხლის მე-2 პუნქტზე, საბაჟო კოდექსის 163-ე მუხლის პირველ ნაწილზე და 165-ე მუხლზე.\nდადგენილია, რომ მომჩივნის მხრიდან არ შესრულდა ზემოაღნიშნული ნორმებით დადგენილი მოთხოვნები და მის მიერ საქონლის სახით შემოტანილ კონტეინერზე დადგენილ ვადაში და დადგენილი წესით არ იყო შესრულებული ზოგადი დეკლარირების ვალდებულება. შესაბამისად, ადგილი აქვს საბაჟო სამართალდარღვევის ჩადენის ფაქტს, რაც გამოიხატა მის მიერ საქართველოს საბაჟო ტერიტორიაზე შემოტანილი საქონლის ზოგადი დეკლარირების ვადის დარღვევაში. აღნიშნული წარმოადგენს პირის მართლსაწინააღმდეგო ქმედებას (მოქმედება ან უმოქმედობა), რომლის ჩადენისთვისაც საქართველოს საბაჟო კოდექსით გათვალისწინებულია პასუხისმგებლობა. ამდენად, მომჩივნისთვის სადავო ადმინისტრაციული აქტით საბაჟო კოდექსის 165-ე მუხლის შესაბამისად დაკისრებული პასუხისმგებლობა მართლზომიერია.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ სადავო ადმინისტრაციული აქტი და დაკისრებული პასუხისმგებლობა შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია\n---------- შეძენილი იქნა კონტეინერი (როგორც ძირითადი საშუალება). თანხა გადარიცხული იქნა საბანკო ოპერაციის საშუალებით. მომწოდებელი კომპანიის მიერ გამოწერილი იქნა შესაბამისი ინვოისი. მომწოდებელი კომპანიის მიერ აღნიშნული კონტეინერი გაგზავნილი იქნა სატრანსპორტო (გადამზიდავი) კომპანიაში. სატრანსპორტო კომპანიის მიერ აღნიშნულ კონტეინერში ჩატვირთული იქნა სხვა კომპანიის კუთვნილი საქონელი. მათ მიერ დაშვებული იქნა შეცდომა და სატრანსპორტო დოკუმენტში მომჩივნის მიერ შეძენილი კონტეინერი არ იქნა ასახული როგორც საქონელი (ასახული იქნა მხოლოდ როგორც ტარა). თუმცა, აღსანიშნავია, რომ გადამზიდავი კომპანიის მიერ სატრანსპორტო დოკუმენტში დაფიქსირებული იქნა, რომ ტვირთის გადაზიდვა ხორციელდებოდა მომჩივნის კომპანიის კუთვნილი კონტეინერით. კონტეინერის ჩამოსვლის შემდგომ, მომჩივნის მიერ საბაჟო ორგანოში წარდგენილი იქნა კონტეინერის განბაჟებისთვის საჭირო ყველა დოკუმენტი (ინვოისი), სატრანსპორტო დოკუმენტი. თუმცა, სატრანსპორტო კომპანიის მიერ დაშვებული შეცდომის გამო, საბაჟო დეპარტამენტმა კომპანია დააჯარიმა.\nკომპანია პირნათლად ასრულებს საგადასახადო ვალდებულებებს. უცნობი იყო სატრანსპორტო კომპანიის მიერ დაშვებული შეცდომის შესახებ. დღეის მდგომარეობით, სრულყოფილად განახორციელა იმპორტირებული კონტეინერის განბაჟების პროცედურები. ყოველივე ზემოაღნიშნულიდან გამომდინარე, ითხოვს გათვალისწინებულ იქნას რომ აღნიშნული შეცდომა არ იყო განზრახ დაშვებული და როგორც კეთილსინდისიერი გადასახადის გადამხდელი, გათავისუფლდეს დაკისრებული სანქციის თანხისგან, რომელიც ჯამურად შეადგენს 1 000 ლარს.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაბაჟო კოდექსის 70-ე მუხლის პირველი ნაწილით დადგენილია, რომ საქართველოს საბაჟო ტერიტორიაზე შემოტანილი საქონელი შემოტანისთანავე ექვემდებარება საბაჟო ზედამხედველობას და შეიძლება დაექვემდებაროს საბაჟო კონტროლის პროცედურებს.\n„საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 2019 წლის 29 აგვისტოს №257 ბრძანებით დამტკიცებული „საქონლის შემოტანისა და ზოგადი დეკლარაციის წარდგენის შესახებ“ ინსტრუქციის (დანართი №5) მე-2 მუხლის პირველი პუნქტით განსაზღვრულია, რომ საქართველოს საბაჟო ტერიტორიაზე შემოტანილი საქონლის ზოგადი დეკლარირება ხორციელდება საბაჟო გამშვებ პუნქტში, სასაზღვრო კონტროლის განხორციელების დასრულებიდან არაუგვიანეს 3 სამუშაო დღისა.\nამავე ინსტრუქციის მე-3 მუხლის მე-2 პუნქტის თანახმად, საქართველოს საბაჟო კოდექსის 213-ე მუხლის მე-9 ნაწილის შესაბამისად, საქონლის შემოტანისას ზოგადი დეკლარირება ხორციელდება ერთერთი შემდეგი დოკუმენტის წარდგენით:\nა) სატრანსპორტო დოკუმენტი:\nა.ა) საავტომობილო ტრანსპორტით გადაზიდვის დროს – სატრანსპორტო ზედნადები ან TIRწიგნაკი;\nა.ბ) საზღვაო ტრანსპორტით გადაზიდვის დროს – კონოსამენტი;\nა.გ) საჰაერო ტრანსპორტით გადაზიდვის დროს – ავიაზედნადები;\nა.დ) სარკინიგზო ტრანსპორტით გადაზიდვის დროს – სარკინიგზო ზედნადები;\nბ) საქონლის ნასყიდობის ხელშეკრულების ან ანგარიშ-ფაქტურის (ინვოისი), ან სხვა საანგარიშსწორებო დოკუმენტის დედანი ან ასლი (გარდა საქართველოს საგადასახადო კოდექსის 199-ე მუხლის „დ.დ“ და „დ.ე“ ქვეპუნქტებით გათვალისწინებული საქონლის ზოგადი დეკლარირების შემთხვევისა);\nგ) საფოსტო გზავნილების დეკლარაცია ან საფოსტო გზავნილების ნუსხა – საფოსტო გზავნილებით შემოტანილი საქონლის შემთხვევაში;\nდ) ATA წიგნაკი.\nსაბაჟო კოდექსის 165-ე მუხლის მიხედვით, საქონლის წარდგენის/ზოგადი დეკლარირების/საქონლის დეკლარირების ვადის ან სატრანსპორტო საშუალების გამოცხადების ვადის დარღვევა იწვევს დაჯარიმებას ყოველ დაგვიანებულ სრულ/არასრულ დღეზე 50 ლარის ოდენობით, მაგრამ არაუმეტეს 1 000 ლარისა.\nსაქმეზე წარმოდგენილი მასალებიდან დგინდება, რომ 3.03.2024 წელს, მომჩივნის წარმომადგენელმა მიმართა გაფორმების ეკონომიკურ ზონა „----------“ და განაცხადა, რომ კონტეინერები, რომლებშიც განთავსებული ზემოთ დასახელებული საქონელი, ასევე წარმოადგენდა მის საკუთრებას და მოითხოვა აღნიშნული კონტეინერების როგორც საქონლის თავისუფალი მიმოქცევაში გაშვების პროცედურაში მოქცევა.\nვინაიდან მომჩივნის მიერ დაირღვა ზემოაღნიშნული საქონლის ზოგადი დეკლარირების ვადა, საბჭოს მიაჩნია, რომ მომჩივნის მხრიდან ადგილი ჰქონდა საბაჟო კოდექსის 165-ე მუხლით გათვალისწინებული სამართალდარღვევის ჩადენას.\nსაბაჟო კოდექსის 163-ე მუხლის მე-11 ნაწილის თანახმად, დავის განმხილველ ორგანოს უფლება აქვს, პირი გაათავისუფლოს ამ კოდექსით გათვალისწინებული საბაჟო სანქციისგან, თუ შესაბამისი საბაჟო სამართალდარღვევა ჩადენილია შეცდომით/არცოდნით.\nსაბჭო აღნიშნავს, რომ განსახილველ შემთხვევაში საქმის ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ მომჩივნის მხრიდან სამართალდარღვევის ჩადენა გამოწვეულია მისი შეცდომით, ან არ იყო მისთვის ცნობილი ის გარემოება, რამაც მისი პასუხისმგებლობა გამოიწვია. \nაღნიშნულიდან გამომდინარე, საბჭოს მიაჩნია, რომ არ არსებობს დაკისრებული სანქციისგან მომჩივნის გათავისუფლების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n20\n\nდოკუმენტის დათვალიერება\n\ninfohub@rs.ge",
    "title": "Document 9e5b0240-5bff-412e-ad09-663e53d05a5a"
  }
}