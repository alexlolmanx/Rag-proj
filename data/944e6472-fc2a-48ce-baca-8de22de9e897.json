{
  "id": "944e6472-fc2a-48ce-baca-8de22de9e897",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 36205\n13 დეკემბერი 2022\nდოკუმენტის #:\n36205\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n07 დეკემბერი 2020\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nშემოსავლის მიღებასთან დაკავშირებული ხარჯები, დავის განმხილველი ორგანოს გადაწყვეტილება\nჩამოტვირთვა\nგაზიარება\nბრძანება N 36205\n07/12/2020\n \n\n\n \nფ/პ ------------------- \n(იურ. მის.: -------)\nსადავო საკითხთან დაკავშირებით საჩივრის \nნაწილობრივ დაკმაყოფილების თაობაზე\n\n\n\n\nშემოსავლების სამსახურმა დავების განხილვის საბჭოს 2020 წლის 19 ნოემბრის სხდომაზე (ოქმი №86) განიხილა ფ/პ ----- ს 2020 წლის 06 ნოემბრის №54593/1/2020 საჩივარი, შემოსავლების სამსახურის  აუდიტის დეპარტამენტის 2020 წლის 10 ივნისის №057-5 საგადასახადო მოთხოვნასთან დაკავშირებით.\n\n\nგადასახადის გადამხდელის პოზიცია:\nგადამხდელი მიუთითებს, რომ ვინაიდან ის არის ფიზიკური პირი, იგი არ სარგებლობდა შემოსავლების სამსახურის პორტალით და მისთვის საგადასახადო შემოწმების შედეგები ცნობილი გახდა მოთხოვნის უზრუნველყოფის გატარების ეტაპზე, როდესაც მას მიუვიდა შეტყობინება საინკასო დავალების განხორციელების თაობაზე. აღნიშნულის გათვალისწინებით, მომჩივანი ითხოვს გასაჩივრების ვადის აღდგენას.\nგადამხდელი ითხოვს №0256 სიტუაციური სახელმძღვანელოს გამოყენებას და საგადასახადო მოთხოვნით დარიცხული თანხების დაკორექტირებას.\nსაჩივრის წარმოდგენის ვადის განსაზღვრასთან  დაკავშირებით, საქმეში არსებული მასალებით დგინდება, რომ გადასახადის გადამხდელი მის მიმართ შედგენილ 2020 წლის 25 მაისის საგადასახადო შემოწმების აქტს, მის საფუძველზე გამოცემულ 2020 წლის 10 ივნისის №15093 ბრძანებასა და ამავე თარიღის №057-5 საგადასახადო მოთხოვნას არ გაცნობია ელექტრონულად შემოსავლების სამსახურის ოფიციალური ვებ-გვერდის (www.rs.ge) საშუალებით, ვერც საფოსტო დაწესებულების საშუალებით (გაეგზავნა ორჯერ იურიდიულ მისამართზე: -----) ვერ მოხერხდა დოკუმენტების ჩაბარება. აღნიშნულიდან გამომდინარე, საქართველოს საგადასახადო კოდექსის 44-ე მუხლის მე-10 ნაწილის „ა“ და „ბ“ პუნქტების თანახმად, 2020 წლის 30 ივლისს განხორციელდა 2020 წლის 10 ივნისის №15093 ბრძანებისა და 2020 წლის 10 ივნისის №057-5 საგადასახადო მოთხოვნის საჯაროდ გავრცელება.\nაღნიშნული დოკუმენტები გადასახადის გადამხდელის მიერ ჩაბარებულად ჩაითვალა 2020 წლის 19 აგვისტოს. შემოსავლების სამსახური მიუთითებს, საქართველოს საგადასახადო კოდექსის 44-ე მუხლის მე-10 ნაწილზე, რომლის თანახმად, შემოსავლების სამსახურს ან აღსრულების ეროვნულ ბიუროს უფლება აქვს, დოკუმენტი საჯაროდ გაავრცელოს, თუ შესრულებულია შემდეგი პირობები:\nა) პირს 2-ჯერ მაინც გაეგზავნა/წარედგინა დოკუმენტი წერილობითი ფორმით და ადრესატისათვის მისი ჩაბარება ვერ მოხერხდა;\nბ) პირი არ არის შემოსავლების სამსახურის ოფიციალური ვებგვერდის ავტორიზებული მომხმარებელი ან ავტორიზებული მომხმარებლის გვერდზე განთავსებიდან 30 დღის განმავლობაში ადრესატი დოკუმენტს არ გასცნობია.\nამავე მუხლის მე-11 ნაწილის მიხედვით, დოკუმენტის საჯაროდ გავრცელება ხორციელდება მისი შემოსავლების სამსახურის ან აღსრულების ეროვნული ბიუროს ოფიციალურ ვებგვერდზე განთავსებით და ჩაბარებულად ითვლება განთავსებიდან მე-20 დღეს.\nსაქართველოს საგადასახადო კოდექსის 299-ე მუხლის მე-4 ნაწილის თანახმად, პირს უფლება აქვს, გაასაჩივროს საგადასახადო ორგანოს გადაწყვეტილება მისი ჩაბარებიდან 30 დღის ვადაში.\nშემოსავლების სამსახური აღნიშნავს, რომ 2020 წლის 25 მაისის საგადასახადო შემოწმების აქტი, 2020 წლის 10 ივნისის №15093 ბრძანება და 2020 წლის 10 ივნისის №057-5 საგადასახადო მოთხოვნა გადასახადის გადამხდელს ფოსტის მეშვეობით გაეგზავნა იურიდიულ მისამართზე 2-ჯერ, თუმცა აღნიშნული გზავნილი ვერ ჩაბარდა მომჩივანს, ადრესატის ადგილზე არ ყოფნის გამო.\nსადავო დოკუმენტაციას გადასახადის გადამხდელი გაეცნო ელექტრონულად შემოსავლების სამსახურის ოფიციალური ვებ-გვერდის (www.rs.ge) საშუალებით 2020 წლის 29 ოქტომბერს, ხოლო საჩივარი შემოსავლების სამსახურში წარმოადგინა 2020 წლის 06 ნოემბერს.\nყოველივე ზემოაღნიშნულის და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ გადასახადის გადამხდელს უნდა მიეცეს სადავო აქტის გასაჩივრების და საჩივრის არსებითად განხილვის უფლება. ამდენად, გადასახადის გადამხდელს უნდა აღუდგეს სადავო აქტების საგადასახადო კანონმდებლობით დაწესებული გასაჩივრების ვადები.\n\n\nფაქტობრივი გარემოებები:\nსაქმეში არსებული მასალებიდან დგინდება, რომ აუდიტის დეპარტამენტის 2020 წლის 21 მაისის №13494 ბრძანებით დაინიშნა ფ/პ ----- ს საქმიანობის კამერალური საგადასახადო შემოწმება შპს ----- სთან განხორციელებული სამეურნეო ოპერაციების დაბეგვრის სისწორის დადგენის მიზნით. შესამოწმებელი პერიოდი განისაზღვრა 2017 წლის 01 იანვრიდან 2020 წლის 01 მაისამდე საანგარიშო პერიოდები. საგადასახადო შემოწმების შედეგებზე 2020 წლის 25 მაისს შედგა საგადასახადო შემოწმების აქტი, გამოიცა 2020 წლის 10 ივნისის №15093 ბრძანება და ამავე თარიღის №057–5 საგადასახადო მოთხოვნა, რომლის საფუძველზე გადასახადის გადამხდელს დამატებით განესაზღვრა სულ 126 725 ლარი, მათ შორის გადასახადი 76 398 ლარი, ჯარიმა 39 717 ლარი და საურავი 10 610 ლარი.\n\n\nსაგადასახადო შემოწმების აქტის მიხედვით, საჩივარში დასმულ სადავო საკითხთან დაკავშირებით განხორციელებული დარიცხვა განპირობებულია შემდეგი გარემოებით:\nშემოწმებით დგინდება, რომ გადამხდელს შესამოწმებელ პერიოდში რეალიზებული აქვს 245 882 ლარის ღირებულების ავტომანქანის კატალიზატორები, რაც დასტურდება შესყიდვის აქტებით. აღიშნული ოპერაციები, მეწარმეს არ აქვს დეკლარირებული და დაბეგრილი კუთვნილი გადასახადებით. შემოწმებამ იხელმძღვანელა საქართველოს საგადასახადო კოდექსის მე-9 მუხლის პირველი ნაწილით, მე-80 და მე-100 მუხლებით, კატალიზატორების რეალიზაციიდან მიღებული თანხები ჩართო ერთობლივ შემოსავალში და დაბეგრა საშემოსავლო გადასახადით. ამასთან, შემოწმებამ საქათველოს საგადასახადო კოდექსის 157-ე და 161-ე მუხლების შესაბამისად, ვინაიდან გადასახადის გადამხდელის შემოსავალი ცდებოდა 100 000 ლარიან ზღვარს და გადამხდელის დღგ-ს გადამხდელად რეგისტრაციის ვალდებულება დგებოდა 2019 წლის 25 მარტიდან, აღნიშნული პერიოდიდან განხორციელებული კატალიზატორის რეალიზაციის თანხა ჩართო დღგ-ით დასაბეგრ ბრუნვაში და დაბეგრა დღგ-ით. ამასთან, გადამხდელს დააკისრა ჯარიმა საქართველოს საგადასახადო კოდექსის 275-ე და 282-ე მუხლების საფუძველზე.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ სადავო საკითხთნ დაკავშირებით საჩივარი უნდა დაკმაყოფილდეს ნაწილობრივ, შემდეგ გარემოებათა გამო:\nშემოსავლების სამსახური მიუთითებს საქართველოს საგადასახადო კოდექსის 302-ე მუხლის მე-6 ნაწილზე, რომლის თანახმად, შემოსავლების სამსახურს უფლება აქვს, მომჩივნის დაუსწრებლად განიხილოს საჩივარი, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nსაჩივარში წარმოდგენილ სადავო საკითხთან დაკავშირებით შემოსავლების სამსახური მიუთითებს საქართველოს საგადასახადო კოდექსის 79-ე მუხლის „ა“ ქვეპუნქტზე, რომლის თანახმად, საშემოსავლო გადასახადის გადამხდელია რეზიდენტი ფიზიკური პირი.\nამავე კოდექსის მე-80 მუხლის პირველი ნაწილის მიხედვით, რეზიდენტი ფიზიკური პირის საშემოსავლო გადასახადით დაბეგვრის ობიექტია დასაბეგრი შემოსავალი, რომელიც განისაზღვრება, როგორც სხვაობა კალენდარული წლის განმავლობაში მიღებულ ერთობლივ შემოსავალსა და ამ პერიოდისათვის ამ კოდექსით გათვალისწინებული გამოქვითვების თანხებს შორის.\nსაქართველოს საგადასახადო კოდექსის მე-100 მუხლის პირველი ნაწილის თანახმად, რეზიდენტის ერთობლივი შემოსავალი შედგება საქართველოში არსებული წყაროდან და საქართველოს ფარგლების გარეთ მიღებული შემოსავლებისაგან.\nამავე კოდექსის 102-ე მუხლის პირველი ნაწილის „ა“ ქვეპუნქტის მიხედვით, ეკონომიკური საქმიანობით მიღებულ შემოსავლებს განეკუთვნება საქონლის/მომსახურების მიწოდებით მიღებული შემოსავლები.\nსაქართველოს საგადასახადო კოდექსის 105-ე მუხლის პირველი და მე-2 ნაწილის თანახმად, ერთობლივი შემოსავლიდან გამოიქვითება ყველა ხარჯი, რომელიც დაკავშირებულია მის მიღებასთან, გარდა იმ ხარჯებისა, რომლებიც ამ კოდექსის თანახმად გამოქვითვას არ ექვემდებარება. ამასთან, თუ ამ კოდექსით სხვა რამ არ არის გათვალისწინებული, ყველა ხარჯი დოკუმენტურად უნდა იყოს დადასტურებული.\nამავე კოდექსის 72-ე მუხლის პირველი ნაწილის მიხედვით, პირველადი საგადასახადო დოკუმენტი არის წერილობითი დოკუმენტი, რომლითაც შესაძლებელია სამეურნეო ოპერაციის მონაწილე მხარეთა იდენტიფიცირება, აქვს თარიღი და მოიცავს მიწოდებული საქონლის/გაწეული მომსახურების ჩამონათვალსა და ღირებულებას. საქონლის/მომსახურების გაცვლის (ბარტერულ) ოპერაციაზე გამოწერილ პირველად საგადასახადო დოკუმენტში საქონლის ღირებულების (მათ შორის, საქონლის ერთეულის ფასის) მითითება სავალდებულო არ არის.\nსაქართველოს საგადასახადო კოდექსის 153-ე მუხლის პირველი ნაწილის „ა“ ქვეპუნქტის თანახმად, საშემოსავლო გადასახადის/მოგების გადასახადის შესახებ დეკლარაციას საგადასახადო ორგანოს საანგარიშო წლის მომდევნო წლის 1 აპრილამდე წარუდგენენ რეზიდენტი ფიზიკური პირი, რომლის შემოსავალიც არ იბეგრება საქართველოში გადახდის წყაროსთან.\nშემოსავლების სამსახური ყურადღებას ამახვილებს იმ გარემოებაზე, რომ მომჩივანი აღიარებს შპს------- სთვის კატალიზატორების მიწოდების ფაქტს და ერთობლივი შემოსავლიდან  გამოსაქვით ხარჯებთან მიმართებით ითხოვს №0256 სიტუაციური სახელმძღვანელოს გათვალისწინებას.\nსაქართველოს საგადასახადო კოდექსის 73-ე მუხლის მე-5 ნაწილის „ა“ ქვეპუნქტის მიხედვით, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nამავე კოდექსის 49-ე მუხლის პირველი ნაწილის „ე“ ქვეპუნქტის თანახმად, ამ კოდექსის დებულებათა გათვალისწინებით საგადასახადო ორგანოებს თავიანთი კომპეტენციის ფარგლებში და საქართველოს კანონმდებლობით დადგენილი წესით უფლება აქვთ დამოუკიდებლად განსაზღვრონ გადასახადის გადამხდელის საგადასახადო ვალდებულების მოცულობა საგადასახადო ორგანოში არსებული ინფორმაციით (მათ  შორის, გადასახადის  გადამხდელის დანახარჯების  შესახებ)  ან შედარების მეთოდით – სხვა ამგვარი გადასახადის გადამხდელების შესახებ ინფორმაციის ანალიზის საფუძველზე, თუ გადასახადის გადამხდელი არ წარადგენს საგადასახადო კონტროლის განსახორციელებლად საჭირო სააღრიცხვო დოკუმენტაციას ან  დადგენილი  წესის  დარღვევით აწარმოებს ბუღალტერიას, აგრეთვე ამ კოდექსით გათვალისწინებულ სხვა შემთხვევებში.\nსაქმეში არსებული მასალებსა და ზემოაღნიშნულ ნორმებზე დაყრდნობით, შემოსავლების სამსახურმა მიიჩნია, რომ უნდა დაევალოს აუდიტის დეპარტამენტს ერთობლივი შემოსავლიდან გამოსაქვითი ხარჯის განსაზღვრის მიზნით იხელმძღვანელოს შემოსავლების სამსახურის 2012 წლის 02 თებერვლის №1162 ბრძანებით დამტკიცებული №0256 სიტუაციური სახელმძღვანელოს მიხედვით და აღნიშნულის გათვალისწინებით, სათანადო საფუძვლების არსებობის შემთხვევაში, განახორციელოს შემოწმებით დარიცხული თანხების კორექტირება (შემცირება).\n\n\n საქართველოს საგადასახადო კოდექსის 304-ე მუხლის საფუძველზე,\n \nვ ბ რ ძ ა ნ ე ბ :\n \n1. ფ/პ ----- ს 2020 წლის 06 ნოემბრის საჩივარი სადავო საკითხთნ დაკავშირებით დაკმაყოფილდეს ნაწილობრივ;\n2. დაევალოს   აუდიტის   დეპარტამენტს   ერთობლივი   შემოსავლიდან   გამოსაქვითი   ხარჯის განსაზღვრის მიზნით იხელმძღვანელოს შემოსავლების სამსახურის 2012 წლის 2 თებერვლის №1162 ბრძანებით დამტკიცებული №0256 სიტუაციური სახელმძღვანელოს მიხედვით და აღნიშნულის გათვალისწინებით, სათანადო საფუძვლების არსებობის შემთხვევაში, განახორციელოს შემოწმებით დარიცხული თანხების კორექტირება (შემცირება).\n3.აღნიშნული გადაწყვეტილება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ.  თბილისი, ვახტანგ  გორგასლის  ქ.,  №16)  ან სასამართლოში (მის.: ქ. ქუთაისი, ვიქტორ კუპრაძის ქ., №11), საქართველოს საგადასახადო კოდექსის XIV კარით დადგენილი წესის შესაბამისად, ამ გადაწყვეტილების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსხვადასხვა\nხარჯები რომლებიც გამოიქვითება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n50\n\nდოკუმენტის დათვალიერება\n\ninfohub@rs.ge",
    "title": "Document 944e6472-fc2a-48ce-baca-8de22de9e897"
  }
}