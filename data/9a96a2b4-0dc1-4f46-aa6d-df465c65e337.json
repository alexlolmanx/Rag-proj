{
  "id": "9a96a2b4-0dc1-4f46-aa6d-df465c65e337",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20525/2/2023\n24 იანვარი 2024\nდოკუმენტის #:\n20525/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n22 იანვარი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nვალის მართვის დეპარტამენტი\nსაკანონმდებლო ნორმა:\nყადაღადადებული ქონების განკარგვა და საგადასახადო ორგანოს ან აღსრულების ეროვნული ბიუროს ლუქის ახსნა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№20525/2/2023\n22 იანვარი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ------- (ს/ნ -------) \nმოპასუხე: ვალის მართვის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 16.11.2023 წელს განიხილა და მიიღო გადაწყვეტილება ------- 9.08.2023 წელს რეგისტრირებულ საჩივარზე (რეგისტრაციის №20525/2/2023).\n\n\nდავის საგანი: \nსაგადასახადო ორგანოსთან შეთანხმების გარეშე, ყადაღადადებული ქონების პირის მიერ განკარგვა ან საგადასახადო ორგანოს მიერ დადებული ლუქის ახსნა. \n\n\nგასაჩივრებული გადაწყვეტილება: \n1. ვალის მართვის დეპარტამენტის 20.06.2023 წლის №AA1481322 საგადასახადო სამართალდარღვევის ოქმი; \n2. შემოსავლების სამსახურის 2.08.2023 წლის №18917 ბრძანება. \n\n\nდარიცხული თანხა: \nჯარიმა - 4 000 ლარი. \n\n\nფაქტების აღწერა \nშპს ------- (ს/ნ -------) აღიარებული საგადასახადო დავალიანების გამო, აღნიშნული დავალიანების გადახდევინების უზრუნველყოფის მიზნით, საგადასახადო კოდექსის 241-ე მუხლის საფუძველზე, ვალის მართვის დეპარტამენტის 30.01.2023 წლის №011-206 ბრძანებით, ყადაღა დაედო შპს ------- საკუთრებაში რიცხულ ქონებას, რაზეც შედგენილ იქნა ქონებაზე ყადაღის დადების შესახებ 27.02.2023 წლის №2023/011-206/1 აქტი, რომლითაც განხორციელდა ქონების აღწერა/დაყადაღება. აქტის შესაბამის ველში გაკეთებული ჩანაწერით დგინდება, რომ შპს ------- ყადაღადადებული ქონება შესანახად ჩაიბარა -------.\n20.06.2023 წელს ვალის მართვის დეპარტამენტმა დააფიქსირა, რომ მომჩივანმა განახორციელა შპს ------- ყადაღადადებული ქონების ნაწილის განკარგვა. რაზეც მომჩივანს, ვალის მართვის დეპარტამენტის 20.06.2023 წლის №AA1481322 საგადასახადო სამართალდარღვევის ოქმით, შეეფარდა საგადასახადო კოდექსის 278-ე მუხლით გათვალისწინებული სანქცია - ჯარიმა 4 000 ლარის ოდენობით.\nსამართალდარღვევის ოქმი გასაჩივრდა შემოსავლების სამსახურში, რომლის 2.08.2023 წლის №18917 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 241-ე მუხლის პირველ, მე-2, მე-3 და მე-4 ნაწილებზე, 269-ე მუხლის პირველ ნაწილზე, 270-ე მუხლის პირველ და მე-2 ნაწილზე და 278-ე მუხლზე და ფაქტობრივი გარემოებების გათვალისწინებით, მიიჩნევს, რომ ვალის მართვის დეპარტამენტის მიერ სადავო საგადასახადო სამართალდარღვევის ოქმი გამოცემულია კანონმდებლობის შესაბამისად და არ არსებობს მისი გაუქმების სამართლებრივი საფუძველი.\n\n\nმომჩივნის არგუმენტაცია \nშემოსავლების სამსახურში ითხოვა დაკისრებული ჯარიმის გაუქმება. 4.08.2023 წელს გაეცნო შემოსავლების სამსახურის 2.08.2023 წლის №18917 ბრძანებას, რომლის საფუძველზეც საჩივარი არ დაკმაყოფილდა.\nშპს ------- ყადაღადადებული ქონების ნუსხის წარდგენისას ბუღალტრის მიერ შეცდომით იქნა მიწოდებული ნაშთების შესახებ ინფორმაცია (არასწორი ფაილი ატვირთა განცხადებაზე), რის გამოც შემოსავლების სამსახურის №011-206 ბრძანების საფუძველზე ყადაღა დაედო არასწორ ნაშთს, აღნიშნული ფაქტის გამოვლენისთანავე აცნობა შემოსავლების სამსახურის ვალის მართის დეპარტამენტის თანამშრომელს და მიაწოდა ქონების ნუსხის სწორი ვერსია. შპს ------- ყადაღადადებული ქონების ნუსხის სწორი ვერსია განსხვავდებოდა წარდგენილისგან რაოდენობრივ და ღირებულების ნაწილში, უფრო კონკრეტულად, სწორი ვერსია მოიცავდა იმაზე მეტ საქონელს ვიდრე შეცდომით წარდგენილი სია, მაგრამ ამავდროულად შეცდომით წარდგენილ სიაში იყო სასაქონლო კოდები, რომლებიც ახალ ვერსიაში ვერ მოხვდა, იმის გამო, რომ არც პროგრამული და არც რეალური ნაშთი არ არსებობდა აღნიშნულ სასაქონლო კოდებზე.\nგამოვლენილი უზუსტობა ვალის მართის დეპარტამენტის თანამშრომლის მიერ შეფასდა, როგორც სამართალდარღვევა და საგადასახადო კოდექსის 278-ე მუხლის საფუძველზე შეადგინა №AA1481322 საგადასახადო სამართალდარღვევის ოქმი მიუხედავად იმისა, რომ შპს ------- მიერ არ მომხდარა ქონების ნებისმიერი ფორმით გასხვისება, დაგირავება, იპოთეკის, უზუფრუქტის, სერვიტუტის ან აღნაგობით დატვირთვა, თხოვება, ქირავნობისა და იჯარის ხელშეკრულებების დადება, სხვისთვის დროებით ან მუდმივ მფლობელობაში გადაცემა.\nვინაიდან რეალურად არ მომხდარა შპს ------- ქონების განკარგვა და მხოლოდ შეცდომით წარდგენილი სიის გამო მოხდა ცვლილება ყადაღადადებული ქონების ნუსხაში, ამავდროულად ახალი სია ასახავდა რეალურ ნაშთს და იგი გაცილებით მეტი იყო თავდაპირველად წარდგენილ ქონების ნუსხაზე, უნდა გაუქმდეს საგადასახადო მონიტორინგის დეპარტამენტის 20.06.2023 წლის №AA1481322 საგადასახადო სამართალდარღვევის ოქმით დაკისრებული ჯარიმა.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 241-ე მუხლის მე-2 და მე-4 ნაწილების თანახმად: \n2. ამ კოდექსის მიზნებისათვის ქონებაზე ყადაღის დადება არის პირის ქონების აღწერა ამ ქონების განკარგვის (პირის მიერ ქონების ნებისმიერი ფორმით გასხვისების, დაგირავების, იპოთეკის, უზუფრუქტის, სერვიტუტის ან აღნაგობით დატვირთვის, თხოვების, ქირავნობისა და იჯარის ხელშეკრულებების დადების, სხვისთვის დროებით ან მუდმივ მფლობელობაში გადაცემის) აკრძალვა. საგადასახადო ორგანოს წარმომადგენელი ყადაღადადებულ ნივთებს აღნუსხავს ქონებაზე ყადაღის დადების აქტში. \n4. ქონებაზე ყადაღის დადების აქტს ხელს აწერენ საგადასახადო ორგანოს/აღსრულების ეროვნული ბიუროს წარმომადგენელი, ქონების შემნახველი, გადასახადის გადამხდელი/ვალდებული პირი და სხვა პირები, რომლებიც ესწრებოდნენ ქონებაზე ყადაღის დადებას. თუ ამ პირებმა უარი განაცხადეს ხელმოწერაზე, აქტში კეთდება შესაბამისი აღნიშვნა\nსაგადასახადო კოდექსის 278-ე მუხლის თანახმად, საგადასახადო ორგანოსთან შეთანხმების გარეშე, ყადაღადადებული ქონების პირის მიერ განკარგვა ან საგადასახადო ორგანოს ან აღსრულების ეროვნული ბიუროს მიერ დადებული ლუქის ახსნა – იწვევს პირის დაჯარიმებას 4 000 ლარის ოდენობით. \nსაქართველოს მთავრობის 14.12.2011 წლის №473 დადგენილებით დამტკიცებული „დავის განმხილველი ორგანოების რეგლამენტის“ 33-ე მუხლის პირველი პუნქტის „ბ“ ქვეპუნქტის თანახმად, დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები.\nსაგადასახადო კოდექსის 302-ე მუხლის მე-6 ნაწილის თანახმად, დავის განმხილველ ორგანოებს უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nაღნიშნული ნორმის საფუძველზე მომჩივნის მოწვევის გარეშე საჩივრის განხილვა შესაძლებელია, როდესაც საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები, ამასთანავე, ფაქტობრივი გარემოებები, რომელსაც სამართალდარღვევის ოქმი ეფუძნება არ არის სადავო ან სადავოა თუმცა დადგენილია დავის განმხილველი ორგანოს მიერ საჩივრის განხილვის ეტაპზე.\nგანსახილველ შემთხვევაში, საქმეში არსებული მასალებიდან სადავო საკითხთან დაკავშირებული ფაქტობრივი გარემოებები სრულად ვერ დგინდება, ხოლო მათი ნაწილი სადავოა. შესაბამისად, შემოსავლების სამსახურის მიერ სათანადოდ არ არის გამოკვლეული სადავო საკითხი, რის გამოც საბჭოს მიაჩნია, რომ საჩივარი, მომჩივნის მონაწილეობით, ხელახლა განსახილველად უნდა დაუბრუნდეს შემოსავლების სამსახურს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ; \n2. გაუქმდეს შემოსავლების სამსახურის 2.08.2023 წლის №18917 ბრძანება; \n3. საჩივარი, მომჩივნის მონაწილეობით, ხელახლა განსახილველად დაუბრუნდეს შემოსავლების სამსახურს; \n4. დანარჩენ ნაწილში საჩივარი არ დაკმაყოფილდეს; \n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nყადაღადადებული ქონების განკარგვა და საგადასახადო ორგანოს ან აღსრულების ეროვნული ბიუროს ლუქის ახსნა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n39\n\nდოკუმენტის დათვალიერება\n\ninfohub@rs.ge",
    "title": "Document 9a96a2b4-0dc1-4f46-aa6d-df465c65e337"
  }
}