{
  "id": "0e469b2d-c6d3-42a1-aa83-112adff7e2f7",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24764/2/2025\n13 მარტი 2025\nდოკუმენტის #:\n24764/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n10 მარტი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდავის განმხილველი ორგანოს გადაწყვეტილება\nჩამოტვირთვა\nგაზიარება\n1\nI ეტაპი - შემოსავლების სამსახური\n4 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\n№24764/2/2025\n10 მარტი 2025\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს --------ი (ს/ნ -------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 27.02.2025 წელს განიხილა და მიიღო გადაწყვეტილება შპს -------ის 17.02.2025 წელს რეგისტრირებულ საჩივარზე (რეგისტრაციის №24764/2/2025).\n\n\nდავის საგანი: \nშემოსავლების სამსახურის 8.07.2024 წლის №16220 ბრძანების აღსრულების შედეგები.\n\n\nგასაჩივრებული გადაწყვეტილება: \n1. აუდიტის დეპარტამენტის 23.10.2024 წლის №007-258 საგადასახადო მოთხოვნა;\n2. შემოსავლების სამსახურის 21.01.2025 წლის №394 ბრძანება.\n\n\nდარიცხული თანხა: 359 140.63 ლარი. \nმათ შორის:\nგადასახადი - 172 719\nდღგ - 65 448\nსაშემოსავლო გადასახადი - 107 271\nჯარიმა - 85 121\nსაურავი - 101 300.63\n\n\nფაქტების აღწერა/დარიცხვის საფუძვლები \nგადასახადის გადამხდელის საქმიანობაა საბითუმო ვაჭრობა საკვები პროდუქტებით, ძირითადად იოდიზირებული მარილით, უფიქსირდება როგორც იმპორტირებული, ასევე, ადგილობრივ ბაზარზე შეძენილი საქონლის რეალიზაცია.\nსაქართველოს ფინანსთა სამინისტროს საგამოძიებო სამსახურის წერილის და დადგენილების საფუძველზე აუდიტის დეპარტამენტის მიერ ჩატარდა 1.01.2020 წლიდან 1.01.2023 წლამდე პერიოდის, ხოლო ინვენტარიზაციის შედეგების მიზნებისთვის 20.03.2022 წლის ჩათვლით პერიოდის, კამერალური საგადასახადო შემოწმება. საგადასახადო შემოწმების შედეგები აისახა 29.03.2023 წლის საგადასახადო შემოწმების აქტში, საიდანაც ირკვევა რომ:\n- გადასახადის გადამხდელს შესამოწმებელ პერიოდში შეძენილი აქვს 2 239 126 ლარის საქონელი, ხოლო საქონლის რეალიზაციიდან დეკლარირებული ბრუნვა შეადგენს 2 115 929 ლარს, რაც თითქმის სრულად დოკუმენტურია (გამოწერილია საგადასახადო ანგარიშ-ფაქტურები, სასაქონლო ზედნადებები). გადასახადის გადამხდელის მიერ წარდგენილი სააღრიცხვო პროგრამის მიხედვით, შესამოწმებელი პერიოდის ბოლოსთვის ფიქსირდება 431 313 ლარის თვითღირებულების საქონლის ნაშთი, მათ შორის, მარილის ნაშთი თანხობრივად შეადგენს 315 870 ლარს და რაოდენობრივად 1 097 ტონას. საქონლის (საკვები მარილის) მოძრაობის ანალიზით ირკვევა, რომ 2020 წლის ოქტომბრიდან კომპანიას გააჩნია მზარდი ნაშთი შესამოწმებელი პერიოდის ბოლომდე. ამ პერიოდის განმავლობაში მინიმალური ნაშთი შეადგენს 758 ტონას და მუდმივად იზრდება, 1.01.2023 წლის მდგომარეობით კი შეადგენს 1 097 ტონას. ამასთან, 15.10.2020 წლიდან 1.01.2023 წლამდე პერიოდში შეძენილია 3 604 ტონა მარილი, იმ პირობებში, როცა არ ხდება ნაშთის ამოყიდვა და ფიქსირდება უძრავი ნაშთი. საგადასახადო მონიტორინგის დეპარტამენტის 20.03.2023 წლის №5320 ბრძანების საფუძველზე ჩატარდა კომპანიის სმფ-ების ინვენტარიზაცია, რომლის მიხედვითაც 20.03.2023 წლის მდგომარეობით მარილის ფაქტობრივმა ნაშთმა შეადგინა 274 300 კგ. (საბაზრო ღირებულებით 128 507 ლარი). საგადასახადო კოდექსის 73-ე მუხლის მე-5 ნაწილის „ა“ ქვეპუნქტის გათვალისწინებით, შემოწმების შედეგად საგადასახადო ვალდებულებები განსაზღვრულია არაპირდაპირი მეთოდის გამოყენებით, კერძოდ, განსაზღვრულია სმფ-ების ნაშთი შესამოწმებელი პერიოდის ბოლოსთვის (1.01.2023წ.), ინვენტარიზაციით განსაზღვრული ნაშთის ფაქტობრივ მოცულობას დაემატა რეალიზებული საქონლის რაოდენობა და გამოაკლდა შეძენილი საქონლის რაოდენობა, შედეგად ნაშთმა შესამოწმებელი პერიოდის ბოლოს შეადგინა 198 260 კგ., ხოლო ბუღალტრული ნაშთი ამ პერიოდისთვის იყო 1 097 707 კგ., გამოვლენილი სხვაობა 899 447 კგ. უძრავი ნაშთის წარმოშობის პერიოდების მიხედვით განხილულია მიწოდებად შესაბამისი პერიოდის შეწონილი დოკუმენტური ფასებით. შედეგად, დაკორექტირდა დღგ-ით დასაბეგრი ბრუნვები, ხოლო მიღებული განკარგვადი შემოსავალი დაკვალიფიცირდა საწარმოს დირექტორზე გაცემულ ხელფასად. მომჩივანს დაერიცხა დღგ, საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად.\n- გადასახადის გადამხდელს შესამოწმებელ პერიოდში იმპორტირებული აქვს იოდიზირებული მარილი ----დან და -----დან. შემოწმებისთვის მიწოდებული სააღრიცხვო მონაცემების მიხედვით, არარეზიდენტ მომწოდებლებთან ანგარიშსწორება დაფიქსირებულია სალაროდან ნაღდი ანგარიშსწორებით. საბანკო ამონაწერებით, უნაღდო ანგარიშსწორება არ არის განხორციელებული. შესამოწმებელ პერიოდში სალაროდან მომწოდებლებზე გადახდილად ნაჩვენები თანხები ჯამურად შეადგენს 523 431 ლარს და კრედიტორული დავალიანება არ ფიქსირდება. გადასახადის გადამხდელის მიერ შეძენილი საქონლის ღირებულების გადახდის დასადასტურებლად სხვა რაიმე დოკუმენტი (მაგ.: შედარების აქტი, თანხის მიღება-ჩაბარების აქტი, საბაჟო დეკლარაცია, რომლითაც დადასტურდება საქართველოს საბაჟო საზღვარზე ნაღდი ფულის გატანა) არ წარუდგენია. „ცალკეულ შემთხვევებში პირის საგადასახადო ვალდებულებების განსაზღვრის მიზნით მეთოდური მითითებების დამტკიცების თაობაზე“ შემოსავლების სამსახურის უფროსის 2019 წლის 8 ივლისის №22708 ბრძანების (დანართი №8) შესაბამისად, იმპორტირებულ საქონელზე არარეზიდენტი მომწოდებლებისთვის საინვოისო ღირებულების შესაბამისად გადასახდელი თანხის 75% (392 573 ლარის ოდენობით) ჩაითვალა ანაზღაურებულად. შესაბამისად, სააღრიცხვო მონაცემებით სალაროდან არარეზიდენტი კრედიტორების ანგარიშსწორებისთვის ჩამოწერილი თანხების (რომლებზეც არ იქნა წარდგენილი გადახდის დამადასტურებელი დოკუმენტაცია) 25% ჩაითვალა აუნაზღაურებლად და ანგარიშვალდებულ პირზე - საწარმოს დირექტორზე გაცემულ ხელფასად. საწარმოს დაერიცხა კუთვნილი საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად.\nშემოწმების აქტის საფუძველზე გამოიცა 4.04.2023 წლის №7248 ბრძანება და ამავე თარიღის №007-71 საგადასახადო მოთხოვნა. აღნიშნული აქტები 2023 წლის 2 მაისს, 12 მაისს და 13 ივნისს გასაჩივრდა შემოსავლების სამსახურში, რომლის 26.06.2023 წლის №14603 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაბჭოს 5.10.2023 წლის №20264/2/2023 (26.10.2023წ. 03/84068) გადაწყვეტილებით საჩივარი დაკმაყოფილდა ნაწილობრივ, გაუქმდა შემოსავლების სამსახურის 26.06.2023 წლის №14603 ბრძანება, საჩივარი ხელახლა განსახილველად, მომჩივნის მონაწილეობით, დაუბრუნდა შემოსავლების სამსახურს, დანარჩენ ნაწილში საჩივარი არ დაკმაყოფილდა.\nდაბრუნებული საჩივრები განიხილა შემოსავლების სამსახურმა, რომლის 20.12.2023 წლის №32157 ბრძანებით საჩივრები დაკმაყოფილდა ნაწილობრივ:\n- პირველ სადავო საკითხთან დაკავშირებით:\nა) გადასახადის გადამხდელს მიეცა წინადადება ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები;\nბ) ბრძანებით განსაზღვრული მტკიცებულებების წარდგენის შემთხვევაში, აუდიტის დეპარტამენტს დაევალა წარდგენილი მტკიცებულებები შეისწავლოს საგადასახადო მონიტორინგის დეპარტამენტის ჩართულობით და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება);\n- მე-2 სადავო საკითხთან დაკავშირებით:\nა) გადასახადის გადამხდელს მიეცა წინადადება ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები, მათ შორის, მომწოდებლებთან გაფორმებული შესაბამისი წესით დამოწმებული შედარების აქტები;\nბ) ბრძანებით განსაზღვრული მტკიცებულებების წარდგენის შემთხვევაში, აუდიტის დეპარტამენტს დაევალა, წარდგენილი მტკიცებულებები შეისწავლოს „ცალკეულ შემთხვევებში პირის საგადასახადო ვალდებულებების განსაზღვრის მიზნით მეთოდური მითითებების დამტკიცების თაობაზე“ შემოსავლების სამსახურის უფროსის 2019 წლის 8 ივლისის №22708 ბრძანების (დანართი №8) შესაბამისად და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება);\n- დანარჩენ ნაწილში საჩივრები არ დაკმაყოფილდა.\nშემოსავლების სამსახურის 20.12.2023 წლის №32157 ბრძანების აღსრულების შედეგებზე აუდიტის დეპარტამენტის მიერ შედგენილია 2.04.2024 წლის დასკვნა საიდანაც ირკვევა, რომ საგადასახადო შემოწმების შედეგად განსაზღვრული საგადასახადო ვალდებულებები არ დაექვემდებარა კორექტირებას. დასკვნის საფუძველზე გამოიცა აუდიტის დეპარტამენტის 5.04.2024 წლის №7622 ბრძანება და ამავე თარიღის №007-65 საგადასახადო მოთხოვნა.\nაღნიშნული აქტები 12.06.2024 წელს გასაჩივრდა შემოსავლების სამსახურში, რომლის 8.07.2024 წლის №16220 ბრძანებით საჩივარი ნაწილობრივ დაკმაყოფილდა, მე-2 სადავო საკითხთან დაკავშირებით, არარეზიდენტი კრედიტორებისთვის ჩამოწერილი თანხების 25%-ის დირექტორის ხელფასად განხილვის საფუძვლით განსაზღვრული საგადასახადო ვალდებულებების დაზუსტების მიზნით, აუდიტის დეპარტამენტს დაევალა, „ცალკეულ შემთხვევებში პირის საგადასახადო ვალდებულებების განსაზღვრის მიზნით მეთოდური მითითებების დამტკიცების თაობაზე“ შემოსავლების სამსახურის უფროსის 2019 წლის 8 ივლისის №22708 ბრძანების დანართი №8-ის („კრედიტორული დავალიანების შესახებ“) შესაბამისად, გაანგარიშებაში გაითვალისწინოს გადასახადის გადამხდელის მიერ საჩივართან ერთად წარდგენილი, მომწოდებლებთან გაფორმებული და ნოტარიულად დადასტურებული შედარების აქტები და აღნიშნულის გათვალისწინებით, უზრუნველყოს საგადასახადო შემოწმებით განსაზღვრული საგადასახადო ვალდებულებების კორექტირება (შემცირება), დანარჩენ ნაწილში საჩივარი არ დაკმაყოფილდა.\nშემოსავლების სამსახურის 8.07.2024 წლის №16220 ბრძანება არ გასაჩივრებულა.\nშემოსავლების სამსახურის 8.07.2024 წლის №16220 ბრძანების აღსრულების შედეგებზე აუდიტის დეპარტამენტის მიერ შედგენილია 21.10.2024 წლის დასკვნა საიდანაც ირკვევა, რომ გადაანგარიშების შედეგად საგადასახადო შემოწმების შედეგად დარიცხული თანხა შემცირდა სულ 49 071 ლარით, მათ შორის გადასახადი 32 714 ლარით და ჯარიმა 16 357 ლარით.\nდასკვნის საფუძველზე გამოიცა აუდიტის დეპარტამენტის 23.10.2024 წლის №22757 ბრძანება და ამავე თარიღის №007-258 საგადასახადო მოთხოვნა, რაც 27.12.2024 წელს გასაჩივრდა შემოსავლების სამსახურში.\nშემოსავლების სამსახურის 21.01.2025 წლის №394 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 304-ე მუხლის 21 ნაწილზე და აღნიშნავს, რომ საგადასახადო შემოწმების შედეგების გადაანგარიშების ეტაპზე სადავო საკითხთან დაკავშირებით გადასახადის გადამხდელის მიერ წარდგენილი მტკიცებულება/დოკუმენტაციის შესწავლის და გათვალისწინების შედეგად, განხორციელდა შემოწმებით განსაზღვრული საგადასახადო ვალდებულებების შემცირება. ამასთან, შემოსავლების სამსახური აღნიშნავს, რომ მომჩივანს საგადასახადო დავის ეტაპზე არ წარუდგენია იმგვარი დოკუმენტაცია/მტკიცებულება, რომელიც შეცვლიდა საგადასახადო შემოწმების შედეგების გადაანგარიშებაზე გამოცემულ დასკვნაში ასახულ ფაქტობრივ გარემოებებს.\nსაქმეზე არსებული მტკიცებულებების, აუდიტის დეპარტამენტის მიერ შედგენილი დასკვნის და შესაბამისად, განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია \nკომპანიის საქმიანობაა მარილის იმპორტი და შემდგომ რეალიზაცია. ძირითადად საქონლის შემოტანა ხდებოდა -----დან, მომწოდებელთან თანხები გასტუმრებულია ნაღდი ანგარიშსწორებით, რაც აუდიტორმა არ გაითვალისწინა. აღნიშნულთან დაკავშირებით გამოთხოვილი ჰქონდა შედარების აქტები და დამატებით წარადგინა შემოსავლების სამსახურში დავის განხილვისას.\nშემოსავლების სამსახურის ბრძანებით დავალებული საქმის აღსრულება როგორ განხორციელდა ბუნდოვანია, ვინაიდან აქვს ნოტარიულად დადასტურებული შედარების აქტები. შესაბამისად, არ ეთანხმება საგადასახადო მოთხოვნას, ასევე შემოსავლების სამსახურის ბრძანებას და ითხოვს მისი მონაწილეობით გადაანგარიშებას. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nშემოსავლების სამსახურის 8.07.2024 წლის №16220 ბრძანებით აუდიტის დეპარტამენტს დაევალა არარეზიდენტი კრედიტორებისთვის ჩამოწერილი თანხების 25%-ის დირექტორის ხელფასად განხილვის საფუძვლით განსაზღვრული საგადასახადო ვალდებულებების დაზუსტების მიზნით, „ცალკეულ შემთხვევებში პირის საგადასახადო ვალდებულებების განსაზღვრის მიზნით მეთოდური მითითებების დამტკიცების თაობაზე“ შემოსავლების სამსახურის უფროსის 2019 წლის 8 ივლისის №22708 ბრძანების დანართი №8-ის („კრედიტორული დავალიანების შესახებ“) შესაბამისად, გაანგარიშებაში გაითვალისწინოს გადასახადის გადამხდელის მიერ საჩივართან ერთად წარდგენილი, მომწოდებლებთან გაფორმებული და ნოტარიულად დადასტურებული შედარების აქტები და აღნიშნულის გათვალისწინებით, უზრუნველყოს საგადასახადო შემოწმებით განსაზღვრული საგადასახადო ვალდებულებების კორექტირება (შემცირება).\nაღნიშნული ბრძანების აღსრულების შედეგებზე აუდიტის დეპარტამენტის მიერ შედგენილია 21.10.2024 წლის დასკვნა საიდანაც ირკვევა, რომ შემოსავლების სამსახურის ბრძანების საფუძველზე შესწავლილ იქნა სადავო საკითხი, გაანგარიშებაში გათვალისწინებულია კომპანიის მიერ საჩივართან ერთად წარდგენილი, მომწოდებლებთან გაფორმებული და ნოტარიულად დადასტურებული შედარების აქტები. აღნიშნულიდან გამომდინარე, შემოწმების შედეგად განსაზღვრული საგადასახადო ვალდებულებები დაექვემდებარა კორექტირებას (შემცირებას).\nშემოსავლების სამსახურში 12.06.2024 წელს წარდგენილ საჩივარში (რაზეც მიღებულია შემოსავლების სამსახურის 8.07.2024 წლის №16220 ბრძანება, რომლის აღსრულების შედეგებიც სადავოა განსახილველ შემთხვევაში) გადასახადის გადამხდელი განმარტავდა, რომ „მარილის იმპორტს ახორციელებს ------დან და მომწოდებლებთან თანხების გადახდა ხდება ნაღდი ანგარიშსწორებით. საგადასახადო დავის პირველ ეტაპზე წარდგენილ იქნა მომწოდებლებთან გაფორმებული შედარების აქტები, ხოლო შემოსავლების სამსახურის ბრძანებით გადამხდელს დაევალა შესაბამისი წესით დამოწმებული შედარების აქტების წარმოდგენა, რაც მომჩივნის განმარტებით, განსაზღვრულ ვადაში ვერ მოხერხდა. გადამხდელი საჩივარს თან ურთავს ნოტარიული წესით დამოწმებულ შედარების აქტებს და ითხოვს აღნიშნულის გათვალისწინებას“.\nმომჩივანი წარმოდგენილ საჩივარშიც ანალოგიურად მიუთითებს, რომ „კომპანიის საქმიანობაა მარილის იმპორტი და შემდგომ რეალიზაცია. ძირითადად საქონლის შემოტანა ხდებოდა -----დან, მომწოდებელთან თანხები გასტუმრებულია ნაღდი ანგარიშსწორებით. აღნიშნულთან დაკავშირებით გამოთხოვილი ჰქონდა შედარების აქტები და დამატებით წარადგინა შემოსავლების სამსახურში დავის განხილვისას. შემოსავლების სამსახურის ბრძანებით დავალებული საქმის აღსრულება როგორ განხორციელდა ბუნდოვანია, ვინაიდან აქვს ნოტარიულად დადასტურებული შედარების აქტები“.\nმომჩივნის არგუმენტთან დაკავშირებით აუდიტის დეპარტამენტის მიერ 26.02.2025 წლის №14770- 21-14 წერილით წარმოდგენილი ინფორმაციით აღნიშნულ სადავო საკითხში საგადასახადო შემოწმების აქტით გადასახადის გადამხდელს სულ დაერიცხა 49 072 ლარი, მათ შორის საშემოსავლო გადასახადი 32 714 ლარი და ჯარიმა 16 357 ლარი. 21.10.2024 წლის დასკვნით აღნიშნულ საკითხში დარიცხული თანხები სრულად დაექვემდებარა შემცირებას, კერძოდ სულ 49 072 ლარი, მათ შორის საშემოსავლო გადასახადი 32 714 ლარით და ჯარიმა 16 357 ლარით. \nშემოსავლების სამსახური იზიარებს აუდიტის დეპარტამენტის პოზიციას და მიუთითებს, რომ საგადასახადო შემოწმების შედეგების გადაანგარიშების ეტაპზე სადავო საკითხთან დაკავშირებით გადასახადის გადამხდელის მიერ წარდგენილი მტკიცებულება/დოკუმენტაციის შესწავლის და გათვალისწინების შედეგად, განხორციელდა შემოწმების შედეგად განსაზღვრული საგადასახადო ვალდებულებების შემცირება.\nაღნიშნული გარემოებებიდან გამომდინარე, საბჭოს მიაჩნია, რომ შემოსავლების სამსახურის 8.07.2024 წლის №16220 ბრძანება აუდიტის დეპარტამენტის მიერ აღსრულებულია მიღებული გადაწყვეტილების შესაბამისად და არ არსებობს მომჩივნის არგუმენტების გათვალისწინების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\n\n\nჩამოტვირთვა\nგაზიარება\nთეგები:\nარსებობს იმავე მომჩივნის მიმართ იმავე დავის საგანზე იმავე ორგანოს მიერ მიღებული გადაწყვეტილება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n14\n\nდოკუმენტის დათვალიერება\n\ninfohub@rs.ge",
    "title": "Document 0e469b2d-c6d3-42a1-aa83-112adff7e2f7"
  }
}