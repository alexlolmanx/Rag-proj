{
  "id": "a48283ca-5936-40fb-923e-0f984dd52c06",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19404/2/2023\n04 აგვისტო 2023\nდოკუმენტის #:\n19404/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n03 აგვისტო 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nხელფასის სახით მიღებული შემოსავლები, დღგ-ით დასაბეგრი ოპერაციები, საქონლის მიწოდება, მომსახურების გაწევა, საგადასახადო ანგარიშ-ფაქტურა\nჩამოტვირთვა\nგაზიარება\n№19404/2/2023\n03 აგვისტო 2023\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 9.06.2023 წელს განიხილა და მიიღო გადაწყვეტილება შპს „----------“ 12.04.2023 წელს რეგისტრირებულ საჩივარზე (რეგისტრაციის №19404/2/2023).\n\n\nგასაჩივრებული გადაწყვეტილება: \n1. აუდიტის დეპარტამენტის 26.12.2022 წლის №081-311 საგადასახადო მოთხოვნა; \n2. შემოსავლების სამსახურის 22.03.2023 წლის №5641 ბრძანება. \n\n\nდარიცხული თანხა: 715 906 ლარი. \nმათ შორის: \nგადასახადი - 364 688 \nდღგ - 328 555 \nმოგების გადასახადი - 3 609 \nსაშემოსავლო გადასახადი - 34 254 \nქონების გადასახადი - (-1 730) \nჯარიმა - 239 155 \nსაურავი - 112 063\n\n\nფაქტების აღწერა/დარიცხვის საფუძვლები \nშემოსავლების სამსახურის აუდიტის დეპარტამენტის მიერ ჩატარდა მომჩივნის საქმიანობის 1.01.2019 წლიდან 1.05.2022 წლამდე პერიოდის საგადასახადო შემოწმება. შემოწმების შედეგები აისახა 2022 წლის 20 დეკემბრის საგადასახადო შემოწმების აქტში, რომლის მიხედვით, დარიცხვა განპირობებულია შემდეგი გარემოებებით:\n- გადასახადის გადამხდელის მიერ წარდგენილი პირველადი დოკუმენტაციის (ბინებისა და კომერციული ფართების ნასყიდობების პირველადი და საბოლოო ხელშეკრულებების, ასევე გადასახადის გადამხდელის მიერ გამოწერილი სასაქონლო ზედნადებების და საგადასახადო ანგარიშ-ფაქტურების) და ბუღალტრული პროგრამის ანალიზის შედეგადაც დადგინდა, რომ დღგ-ით დასაბეგრი ბრუნვები დეკლარირებულია არასწორად. ზემოაღნიშნული ფაქტობრივი გარემოებების და შესამოწმებელ პერიოდში მოქმედი საგადასახადო კოდექსის 161-ე, 159-ე, 160-ე, 163-ე და 168-ე მუხლების გათვალისწინებით, გადასახადის გადამხდელი ვალდებული იყო მოეხდინა დღგ-ით დასაბეგრი ბრუნვების სწორად და დროულად დეკლარირება, რაც მისი მხრიდან არ განხორციელებულა. შესაბამისად, შემოწმებით დაკორექტირდა დღგ-ის ყოველთვიური დეკლარაციები. გადასახადის გადამხდელს დაერიცხა გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად;\n- გადასახადის გადამხდელის ბუღალტრული პროგრამის და საბანკო ანგარიშების ანალიზის შედეგადაც დადგინდა, რომ გადასახადის გადამხდელს გაწეული აქვს დოკუმენტურად დაუდასტურებელი ხარჯი. საგადასახადო კოდექსის 97-ე და 982 მუხლების გათვალისწინებით, დაკორექტირდა მოგების გადასახადის დეკლარაციები. გადასახადის გადამხდელს დაერიცხა გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად;\n- გადასახადის გადამხდელის მიერ შეძენილ საქონელზე/მომსახურებაზე მიღებული ავანსის საგადასახადო ანგარიშ-ფაქტურების ანალიზის შედეგადაც დადგინდა, რომ არასწორად არის დეკლარირებული ჩასათვლელი დღგ-ის თანხები. კერძოდ, რიგ შემთხვევებში, ჩასათვლელი დღგ-ის თანხა არ არის შემცირებული ავანსის საგადასახადო ანგარიშ-ფაქტურებში ასახული დღგ-ის თანხით. ვინაიდან დღგ-ის ჩათვლა განხორციელებულია როგორც ავანსის, ასევე ძირითადი საგადასახადო ანგარიშ-ფაქტურების საფუძველზე, დაკორექტირდა ჩასათვლელი დღგ-ის თანხები. გადასახადის გადამხდელს დაერიცხა გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად;\n- გადასახადის გადამხდელის მიერ წარდგენილი პირველადი დოკუმენტების (საბანკო ამონაწერების) და ბუღალტრული პროგრამის ანალიზის შედეგად დადგინდა, რომ გადასახადის გადამხდელს არასწორად აქვს დეკლარირებული გადახდის წყაროსთან დაბეგვრას დაქვემდებარებული განაცემები, შედეგად დაკორექტირდა ყოველთვიური დეკლარაციები. გადასახადის გადამხდელს დაერიცხა გადასახადი და დაეკისრა ჯარიმა საგადასახადო კოდექსის 275-ე და 291-ე მუხლების შესაბამისად;\n- ნაღდი ფულის მოძრაობის ანალიზის (1110 ანგარიში) შედეგად, „სალაროში ნაღდი ფულის შესახებ“ მეთოდური მითითების (დანართი №9) მიხედვით განისაზღვრა თვეების ჭრილში გონივრული და არაგონივრული ნაშთი. შესაბამისად, არაგონივრული ნაშთის ოდენობა განხილული იქნა დირექტორზე გაცემულ უპროცენტო სესხად, ხოლო სესხზე მისაღები სარგებელი (წლიური 20%) დირექტორის სარგებლად. საგადასახადო კოდექსის 982 და 101-ე მუხლების გათვალისწინებით, გადასახადის გადამხდელს დაერიცხა მოგების და საშემოსავლო გადასახადები, ასევე განესაზღვრა ჯარიმა საგადასახადო კოდექსის 275-ე მუხლის შესაბამისად.\nშემოწმების აქტის საფუძველზე გამოიცა აუდიტის დეპარტამენტის 26.12.2022 წლის №32937 ბრძანება და №081-311 საგადასახადო მოთხოვნა, რაც დაკისრებული სანქციებისგან, საგადასახადო კოდექსის 269-ე მუხლის მე-7 ნაწილის საფუძველზე, გათავისუფლების მოთხოვნით გასაჩივრდა შემოსავლების სამსახურში.\nშემოსავლების სამსახურის 22.03.2023 წლის №5641 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-2 ნაწილზე და ამავე მუხლის მე-6 ნაწილზე, 43-ე მუხლის მე-4 ნაწილზე, 269-ე მუხლის პირველ ნაწილზე და ამავე მუხლის მე-7 ნაწილზე, 270-ე მუხლის პირველ ნაწილზე და ამავე მუხლის მე-2 ნაწილზე, 272-ე მუხლის პირველ ნაწილზე, 275-ე მუხლზე, 291-ე მუხლზე, ფაქტობრივ გარემოებებზე, რომ გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციების მიმართ შემოსავლების სამსახურს მიზანშეწონილად არ მიაჩნია საგადასახადო კოდექსის 269- ე მუხლის მე-7 ნაწილის გამოყენება.\n\n\nმომჩივნის არგუმენტაცია \nკომპანიის მიზანი არასდროს ყოფილა გადასახადებისგან მიზანმიმართულად თავის არიდება ან სახელმწიფოსთვის ზიანის მიყენება. ამას მოწმობს ის ფაქტიც, რომ კომპანიას არ ქონია სამართალდარღვევები საქმიანობის მიმდინარე პერიოდში.\nმომჩივანი მიუთითებს საგადასახადო კოდექსის 269-ე მუხლის მე-7 ნაწილზე და როგორც კეთილსინდისიერი გადამხდელი ითხოვს №081-311 საგადასახადო მოთხოვნით დაკისრებული ჯარიმის 239 155 ლარი და საურავის 112 063 ლარის შემცირებას, რომ შეძლოს საქმიანობის გაგრძელება, ვინაიდან კომპანიას ამ ეტაპზე არ აქვს ფინანსური რესურსი და არც შემოსავალი, მოახდინოს ბიუჯეტში წინაშე არსებული სრული დავალიანების დაფარვა. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nსაგადასახადო კოდექსის 269-ე მუხლის მე-7 ნაწილი გამოყოფს ორ შემთხვევას, როდესაც შესაძლებელია გადასახადის გადამხდელის კეთილსინდისიერად მიჩნევა და მისი დაკისრებული ჯარიმისგან გათავისუფლება, უფრო კონკრეტულად გადასახადის გადამხდელი უნდა იყოს კეთილსინდისიერი ზოგადად და სამართალდარღვევის ფაქტის მიმართაც, ხოლო თავად სამართალდარღვევა გამოწვეული უნდა იყოს არცოდნით ან შეცდომით.\nმომჩივანმა უნდა დაამტკიცოს, რომ შეცდომა გამოწვეულია არა მისი დაუდევრობით და უხეში გაუფრთხილებლობით, არამედ საქმიანობისათვის დამახასიათებელი თანმდევი გულისხმიერების მიუხედავად. თუ გადასახადის გადამხდელის ქმედება გამოწვეულია დაუდევრობით ან უხეში გაუფრთხილებლობით, აღნიშნული ვერ იქნება სანქციისგან გათავისუფლების საფუძველი.\nგანსახილველ შემთხვევაში საბჭოს მიაჩნია, რომ საქმის ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელი მოქმედებდა საპატიებელი შეცდომის პირობებში, ან არ იყო მისთვის ცნობილი ისეთი გარემოება, რამაც მისი პასუხისმგებლობა გამოიწვია.\nვინაიდან სანქცია არის პასუხიმგებლობის ზომა ჩადენილი სამართალდარღვევისათვის, ხოლო წარმოდგენილი არგუმენტებით არ ვლინდება საგადასახადო კოდექსის 269-ე მუხლის მე-7 ნაწილით განსაზღვრული საფუძვლები, საბჭო მიიჩნევს, რომ შემოსავლების სამსახურის გადაწყვეტილება მართლზომიერია და არ არსებობს მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდაბეგვრას დაქვემდებარებული განაცემი\nსაქონლის მიწოდება/მომსახურების გაწევა\nსაგადასახადო ანგარიშ-ფაქტურა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n18\n\nდოკუმენტის დათვალიერება\n\ninfohub@rs.ge",
    "title": "Document a48283ca-5936-40fb-923e-0f984dd52c06"
  }
}