{
  "id": "7536c58e-ca5c-4ad8-ae73-2811425623cd",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21925/2/2024\n16 მაისი 2024\nდოკუმენტის #:\n21925/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n14 მაისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nგაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის, უსასყიდლოდ საქონლის მიწოდება/მომსახურების გაწევა ან/და ფულადი სახსრების გადაცემა, დაბეგვრის ობიექტი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\n№21925/2/2024\n14 მაისი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „---------“ (ს/ნ ) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 14.03.2024 წელს განიხილა და მიიღო გადაწყვეტილება შპს ----------- 11.01.2024 წელს რეგისტრირებულ საჩივარზე (რეგისტრაციის №21925/2/2024).\n\n\nდავის საგანი:\nშემოსავლების სამსახურის 28.09.2023 წლის №23766 ბრძანების აღსრულების შედეგები.\n\n\nგასაჩივრებული გადაწყვეტილება:\n1. აუდიტის დეპარტამენტის 5.12.2023 წლის №083-42 საგადასახადო მოთხოვნა;\n2. შემოსავლების სამსახურის 27.12.2023 წლის №33275 ბრძანება.\n\n\nდარიცხული თანხა: 65 263,95 ლარი.\nმათ შორის:\nგადასახადი - 24 332\nაქციზის გადასახადი - 5 913\nდღგ - 3 971\nმოგების გადასახადი - 6 431\nსაშემოსავლო გადასახადი - 8 017\nჯარიმა - 19 416\nსაურავი - 21 515,95\n\n\nფაქტების აღწერა/დარიცხვის საფუძვლები\nაუდიტის დეპარტამენტის კამერალური საგადასახადო შემოწმების 30.06.2021 წლის აქტით შემოწმებულია 1.01.2018 წლიდან 1.05.2021 წლამდე პერიოდი. შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 12.07.2021 წლის №083-49 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 23.12.2021 წლის №40381 ბრძანებით საჩივარი დაკმაყოფილდა ნაწილობრივ. აუდიტის დეპარტამენტს დაევალა გადასახადის გადამხდელის მონაწილეობით და მისი არგუმენტების გათვალისწინებით, დამატებით შეისწავლოს მესამე პირების საკრედიტო ვალდებულებების რეფინანსირების და უსასყიდლო მიწოდების შედეგად განსაზღვრულ მოგების გადასახადის ნაწილში სადავო საკითხები, გამოიკვლიოს საქმის ირგვლივ არსებული ფაქტობრივი გარემოებები და სათანადო საფუძვლების არსებობის შემთხვევაში განახორციელოს შემოწმებით დარიცხული თანხების კორექტირება (შემცირება). დანარჩენ ნაწილში საჩივარი არ დაკმაყოფილდა.\nშემოსავლების სამსახურის 23.12.2021 წლის №40381 ბრძანების აღსრულების შედეგად გამოცემული აუდიტის დეპარტამენტის 22.03.2023 წლის დასკვნის მიხედვით, მესამე პირების საკრედიტო ვალდებულებების რეფინანსირების საკითხთან დაკავშირებით გადასახადის გადამხდელის მიერ არ იქნა წარდგენილი სათანადო არგუმენტები ან/და მტკიცებულებები, შესაბამისად საგადასახადო შემოწმების აქტით დარიცხული თანხები არ დაექვემდებარა გადაანგარიშებას. \nმოგების გადასახადით დაბეგრილი უსასყიდლოდ მიწოდების ოპერაციები განხორციელებულია საგადასახადო კოდექსის 97-ე მუხლის მე-7 ნაწილში ცვლილებამდე, შესაბამისად, აღნიშნულ ნაწილში დამატებით დარიცხული თანხები არ დაექვემდებარა გადაანგარიშებას.\nაუდიტის დეპარტამენტის 22.03.2023 წლის დასკვნის საფუძველზე გადასახადის გადამხდელს წარედგინა ამავე დეპარტამენტის 6.04.2023 წლის №083-7 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 7.06.2023 წლის №12687 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. საბჭოს 14.07.2023 წლის №19942/2/2023 გადაწყვეტილებით საჩივარი დაკმაყოფილდა ნაწილობრივ. გაუქმდა შემოსავლების სამსახურის 7.06.2023 წლის №12687 ბრძანება და საჩივარი ხელახლა განსახილველად დაუბრუნდა შემოსავლების სამსახურს.\nშემოსავლების სამსახურმა განიხილა საბჭოს 14.07.2023 წლის №19942/2/2023 გადაწყვეტილებით ხელახლა განსახილველად დაბრუნებული საჩივარი და 28.09.2023 წლის №23766 ბრძანებით დააკმაყოფილა. აუდიტის დეპარტამენტს დაევალა მესამე პირების საკრედიტო ვალდებულებების დასაფარად სესხის და მასზე დარიცხული პროცენტისთვის გადახდილი თანხის არაეკონომიკურ ხარჯად მიჩნევის საფუძვლით განსაზღვრული საგადასახადო ვალდებულებები დაუქვემდებაროს შემცირებას. \nშემოსავლების სამსახურის 28.09.2023 წლის №23766 ბრძანების აღსრულების შედეგებზე გამოცემული აუდიტის დეპარტამენტის 21.11.2023 წლის დასკვნის მიხედვით, მესამე პირების საკრედიტო ვალდებულებების დასაფარად სესხის და მასზე დარიცხული პროცენტისთვის გადახდილი თანხის არაეკონომიკურ ხარჯად მიჩნევის საფუძვლით განსაზღვრული საგადასახადო ვალდებულებები დაექვემდებარა შემცირებას.\nაუდიტის დეპარტამენტის 21.11.2023 წლის დასკვნის საფუძველზე გადასახადის გადამხდელს წარედგინა ამავე დეპარტამენტის 5.12.2023 წლის №083-42 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 27.12.2023 წლის №33275 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე და 304- ე მუხლის 21 ნაწილზე. \nდადგენილია, რომ შემოსავლების სამსახურის ბრძანების აღსრულების შედეგებზე აუდიტის დეპარტამენტმა გამოსცა დასკვნა საგადასახადო შემოწმების შედეგების გადაანგარიშებაზე, რომლითაც დაკორექტირდა (შემცირდა) საგადასახადო შემოწმებით დარიცხული თანხები შემცირდა სულ 463 906 ლარით, მათ შორის, გადასახადი 307 447 ლარით, ჯარიმა 156 459 ლარით.\nსადავო საკითხთან მიმართებით, შემოსავლების სამსახური განმარტავს, რომ შემოწმებით განსაზღვრულ საგადასახადო ვალდებულებებზე სანქციის შეფარდება შეესაბამება კანონმდებლობის მოთხოვნებს. ამასთან, გადასახადის გადამხდელს სადავო გარემოებად მითითებული აქვს ისეთი გარემოებები, რაც თავდაპირველად წარდგენილ საჩივარში არ იყო მითითებული სადავო გარემოებად და არ ყოფილა დავალებული შესასრულებლად აუდიტის დეპარტამენტისთვის.\nსაქმეზე არსებული მტკიცებულებების, აუდიტის დეპარტამენტის დასკვნის და შესაბამისად, განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოებების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია\nკორექტირებული საგადასახადო მოთხოვნით გადასახადების ძირითადი თანხა განსაზღვრულია 24 332 ლარით, ხოლო ჯარიმა 19 416 ლარით. შესაბამისად, მიუხედავად იმისა, რომ ჯარიმების ნაწილზე გამოყენებულია საგადასახადო კოდექსის 269-ე მუხლის მე-7 ნაწილი (შემცირება 4 915 ლარის ოდენობით) და საგადასახადო კოდექსის 275-ე მუხლის მე-5 ნაწილი (შემცირება 8 826 ლარი), ჯარიმამ გადასახადის ძირითადი თანხის 80% შეადგინა. მოცემული გამოწვეულია იმ გარემოებით, რომ შემოწმებით მოგების გადასახადი საგადასახადო პერიოდების ერთ ნაწილზე შემცირებულია, ხოლო მეორე ნაწილზე უფრო მეტ გადასახადთან ერთად დარიცხულია შესაბამისი 50%-იანი ჯარიმები. გადასახადის გადამხდელს მოგების გადასახადი საერთოდ არ აქვს დეკლარირებული და მისი დარიცხვა განაპირობა შემოწმების მიერ კვალიფიკაციის შეცვლით, რასაც გადასახადის გადამხდელი ვერ გაითვალისწინებდა. შესაბამისად, არსებობს ჯარიმისგან საგადასახადო კოდექსის 269-ე მუხლის მე-7 ნაწილით გათავისუფლების საფუძველი. შესაბამისად, კორექტირებული საგადასახადო მოთხოვნა უნდა გაუქმდეს მოგების გადასახადში დარიცხული ჯარიმების ნაწილში. \nკორექტირებული საგადასახადო მოთხოვნით გადასახადების ძირითადი თანხა განსაზღვრულია 24 332 ლარით, ხოლო საურავი 21 516 ლარით. საგადასახადო კოდექსის 272-ე მუხლის 21 ნაწილის თანახმად, საურავის დარიცხვა წყდება მისი დარიცხვის ვალდებულების წარმოშობის დღიდან 3 წლის გასვლის თარიღიდან. შესაბამისად, საურავის თანხა საგადასახადო მოთხოვნაში არ უნდა იყოს იმაზე მეტი, რაც ძირითად თანხას დაერიცხება 3 წლის განმავლობაში. 24 332 X 365 X 3 X 0,05% = 13 322 ლარი. ამრიგად, საგადასახადო მოთხოვნაში საურავის ოდენობა არ უნდა აღემატებოდეს 13 322 ლარს (ისევე, როგორც პირადი აღრიცხვის ბარათზე). შესაბამისად, კორექტირებული საგადასახადო მოთხოვნა უნდა გაუქმდეს ზედმეტად (არასწორად) დარიცხული საურავის ნაწილში.\nშემოსავლების სამსახური მიუთითებს, რომ „შემოწმებით განსაზღვრულ საგადასახადო ვალდებულებებზე სანქციის შეფარდება შეესაბამება კანონმდებლობის მოთხოვნებს“. შესაბამისად, შემოსავლების სამსახურმა მოცემულ ეპიზოდში გადაწყვეტილება მიიღო საჩივარში მითითებული ფაქტობრივი გარემოებების შეფასების გარეშე და საჩივარში მითითებულ არგუმენტაციაზე მსჯელობის გარეშე.\nშემოსავლების სამსახური მიუთითებს, რომ „გადასახადის გადამხდელს სადავო გარემოებად მითითებული აქვს ისეთი გარემოებები, რაც თავდაპირველად წარდგენილ საჩივარში არ იყო მითითებული სადავო გარემოებად“, თუმცა მომჩივანი თავდაპირველ საჩივარში ვერ მიუთითებდა კორექტირებულ საგადასახადო მოთხოვნით „ზედმეტობით“ დარიცხულ საურავზე. შესაბამისად, შემოსავლების სამსახური ვალდებული იყო მოცემულ საკითხზე ემსჯელა.\nშემოსავლების სამსახურმა, ამდენად, ფაქტობრივად არ განიხილა მომჩივნის მიერ კორექტირებულ საგადასახადო მოთხოვნაზე შეტანილი საჩივარი, არ გამოიკვლია და არ შეაფასა მასში მითითებული გარემოებები და არგუმენტაცია, რის გამოც იგი დაუსაბუთებელი და, მაშასადამე, უკანონოა.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 97-ე მუხლის პირველი ნაწილის „ბ“ და „გ“ ქვეპუნქტების 1.01.2022 წლამდე მოქმედი რედაქციით, რეზიდენტი საწარმოს (გარდა ამ მუხლის მე-2, მე-8 და მე-9 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია:\nბ) გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის;\nგ) უსასყიდლოდ საქონლის მიწოდება/მომსახურების გაწევა ან/და ფულადი სახსრების გადაცემა.\nსაგადასახადო კოდექსის 982 მუხლის პირველი ნაწილი ნაწილის „ბ“ ქვეპუნქტის თანახმად, ამ მუხლის მიზნებისათვის ხარჯს, რომელიც ეკონომიკურ საქმიანობასთან დაკავშირებული არ არის, მიეკუთვნება ხარჯი, რომლის გაწევის მიზანი არ არის მოგების, შემოსავლის ან კომპენსაციის მიღება.\nსაგადასახადო კოდექსის 983 მუხლის პირველი ნაწილის თანახმად, ამ მუხლის მიზნებისათვის საქონლის მიწოდება ან მომსახურების გაწევა, რომლის მიზანი არ არის მოგების, შემოსავლის ან კომპენსაციის მიღება, უსასყიდლოდ მიწოდებად ითვლება.\nამავე მუხლის მე-3 ნაწილის „ზ“ ქვეპუნქტის თანახმად, მოგების გადასახადით არ იბეგრება უსასყიდლოდ საქონლის მიწოდება, მომსახურების გაწევა ან/და ფულადი სახსრების გადაცემა იმ პირისთვის, რომელიც მოგების გადასახადით იბეგრება ამ კოდექსის 97-ე მუხლის პირველი და მე-3 ნაწილებით გათვალისწინებული დაბეგვრის ობიექტების მიხედვით.\nშემოსავლების სამსახურის 28.09.2023 წლის №23766 ბრძანებით აუდიტის დეპარტამენტს დაევალა მესამე პირების საკრედიტო ვალდებულებების დასაფარად სესხის და მასზე დარიცხული პროცენტისთვის გადახდილი თანხის არაეკონომიკურ ხარჯად მიჩნევის საფუძვლით განსაზღვრული საგადასახადო ვალდებულებები დაუქვემდებაროს შემცირებას.\nაუდიტის დეპარტამენტის 21.11.2023 წლის დასკვნის მიხედვით, მესამე პირების საკრედიტო ვალდებულებების დასაფარად სესხის და მასზე დარიცხული პროცენტისთვის გადახდილი თანხის არაეკონომიკურ ხარჯად მიჩნევის საფუძვლით განსაზღვრული საგადასახადო ვალდებულებები დაექვემდებარა შემცირებას.\nსაბჭო ყურადღებას ამახვილებს იმ გარემოებაზე, რომ საგადასახადო შემოწმების შედეგების გადაანგარიშებისას გათვალისწინებული იქნა შემოსავლების სამსახურის 28.09.2023 წლის №23766 ბრძანებით მიღებული გადაწყვეტილება და შემცირებას დაექვემდებარა გადასახადის და სანქციის თანხები.\nგადასახადის გადამხდელი აღნიშნავს, რომ არსებობს ჯარიმისგან საგადასახადო კოდექსის 269-ე მუხლის მე-7 ნაწილის საფუძველზე გადასახადის გადამხდელის გათავისუფლების საფუძველი და ასევე, ითხოვს საურავის კორექტირებას საგადასახადო კოდექსის 272-ე მუხლის 21 ნაწილის გათვალისწინებით. საბჭო მიუთითებს, რომ ვერ იმსჯელებს აღნიშნულ საკითხზე, ვინაიდან განსახილველ შემთხვევაში სადავოა (გასაჩივრებულია) შემოსავლების სამსახურის 28.09.2023 წლის №23766 ბრძანების აღსრულების საკითხი - რამდენად სწორად და სრულად აღსრულდა აღნიშნული გადაწყვეტილება აუდიტის დეპარტამენტის მიერ. შესაბამისად, საბჭო ვერ გასცდება აღნიშნულ ფარგლებს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nხარჯი, რომლის გაწევის მიზანი არ არის მოგების, შემოსავლის ან კომპენსაციის მიღება\nფულადი სახრების გადაცემა\nუსასყიდლოდ მიწოდება\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n47\n\nდოკუმენტის დათვალიერება\n\ninfohub@rs.ge",
    "title": "Document 7536c58e-ca5c-4ad8-ae73-2811425623cd"
  }
}