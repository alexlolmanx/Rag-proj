{
  "id": "a1a479ba-759c-4d37-b3b0-9c709ea43f1b",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19554/2/2023\n10 აგვისტო 2023\nდოკუმენტის #:\n19554/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n09 აგვისტო 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ის ჩათვლის უფლება, საგადასახადო ანგარიშ-ფაქტურა, საგადასახადო დეკლარაციაში/გაანგარიშებაში გადასახადის შემცირება, გადასახადის უკანონო ჩათვლა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№ 19554/2/2023\n09 აგვისტო 2023\n﻿გ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს„----------“ (ს/ნ ----------) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 16.06.2023 წელს განიხილა და მიიღო გადაწყვეტილება შპს ---------- 28.04.2023 წელს რეგისტრირებულ საჩივარზე (რეგისტრაციის №19554/2/2023). \n\n\nდავის საგანი:\nდღგ-ის ჩათვლის გაუქმების მართლზომიერება.\n\n\nგასაჩივრებული გადაწყვეტილება:\n1. აუდიტის დეპარტამენტის 9.12.2022 წლის №001-225 საგადასახადო მოთხოვნა;\n2. შემოსავლების სამსახურის 29.03.2023 წლის №6217 ბრძანება.\n\n\nდარიცხული თანხა: 499 399 ლარი.\nმათ შორის:\nდღგ - 128 847\nჯარიმა - 322 119\nსაურავი - 48 433\n\n\nფაქტების აღწერა/დარიცხვის საფუძვლები\nშემოსავლების სამსახურის აუდიტის დეპარტამენტის მიერ, საქართველოს ფინანსთა სამინისტროს საგამოძიებო სამსახურის წერილის (30.11.2022 წლის №20552/15-04-03/2) და დადგენილების საფუძველზე, ჩატარდა მომჩივნის საქმიანობის კამერალური საგადასახადო შემოწმება შპს „---------- (ს/ნ ----------) და შპს „----------“ (ს/ნ ----------) მიღებული საგადასახადო ანგარიშ-ფაქტურების საფუძველზე დღგ-ში წარმოშობილი ვალდებულების სისწორის დადგენის მიზნით (გარდა აუდიტის დეპარტამენტის 2022 წლის 14 აპრილის №10902 ბრძანებით მოცული საკითხებისა). შემოწმების შედეგები აისახა 2022 წლის 8 დეკემბრის საგადასახადო შემოწმების აქტში, რომლის მიხედვით სადავო დარიცხვა განპირობებულია შემდეგი გარემოებით: \nკომპანიის მიერ, 2020 წლის სექტემბრის და ნოემბრის საანგარიშო პერიოდზე, წარდგენილი დღგ-ის დეკლარაციების მიხედვით დღგ-ის ჩასათვლელი თანხა შეადგენს ჯამურად 128 847 ლარს. აღნიშნული თანხა სრულად წარმოადგენს შპს „----------“ და შპს „----------“-დან მიღებული საგადასახადო ანგარიშ-ფაქტურების შესაბამის დღგ-ის თანხას. შემოწმების მიმდინარეობისას, საგამოძიებო სამსახურის მიერ მიწოდებული მასალებით დადგინდა, რომ კომპანიას შპს „----------“ მიღებული საგადასახადო ანგარიშ-ფაქტურების ----------, ----------, ----------, ---------- ----------, ----------, ----------, ----------, ---------- ----------) და შპს „----------“-ისგან მიღებული საგადასახადო ანგარიშ-ფაქტურების (----------) შესაბამისი საქონელი/მომსახურება არ მიუღია და საგადასახადო ანგარიშფაქტურები არის ყალბი. აღნიშნულიდან გამომდინარე, შემცირდა 2020 წლის სექტემბრის და ნოემბრის საანგარიშო პერიოდებში ჩათვლილი დღგ-ის თანხა 128 847 ლარის ოდენობით, ასევე, გადასახადის გადამხდელს დაეკისრა ჯარიმები საგადასახადო კოდექსის 275-ე და 280-ე მუხლების შესაბამისად.\nშემოწმების აქტის საფუძველზე გამოიცა აუდიტის დეპარტამენტის 2022 წლის 9 დეკემბრის №31104 ბრძანება და №001-225 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 29.03.2023 წლის №6217 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, მე-2 მუხლის მე-2 ნაწილზე, შესაბამის პერიოდში მოქმედი საგადასახადო კოდექსის 173-ე მუხლის პირველ ნაწილზე და ამავე მუხლის მე-2 ნაწილზე, 174-ე მუხლის პირველი ნაწილის „ა“ ქვეპუნქტზე, ამავე მუხლის მე-2 ნაწილის „ა.ა“ ქვეპუნქტზე და მე-3 ნაწილის „ვ“ ქვეპუნქტზე, „გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის 50-ე მუხლის პირველ პუნქტზე, საგადასახადო კოდექსის 43-ე მუხლის მე-4 ნაწილზე, 275- ე მუხლის მე-2 ნაწილზე, 280-ე მუხლის პირველ ნაწილზე, საქართველოს ფინანსთა სამინისტროს საგამოძიებო სამსახურის მიერ სისხლის სამართლის საქმეზე ჩატარებული გამოძიების ფარგლებში დადგენილ ფაქტობრივ გარემოებებზე და საქმეში არსებულ გამოკითხვის ოქმებზე, რომლის მიხედვით, მომწოდებელი კომპანიების მიერ შპს „----------“ გამოწერილი საგადასახადო ანგარიშ-ფაქტურები არის ყალბი და გამოწერილია ყალბი აქტივის შექმნის მიზნით.\nშემოსავლების სამსახური აღნიშნავს, რომ დავის ეტაპზე გადასახადის გადამხდელის მხრიდან არ წარდგენილა მისი პოზიციის შესაბამისი რაიმე დოკუმენტაცია/მტკიცებულება, რაც შეცვლიდა შემოწმებით დადგენილ ფაქტობრივ გარემოებებს.\nშემოსავლების სამსახურმა მიიჩნია, რომ შემოწმების მიერ საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, ხოლო წარდგენილი საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nგაუქმებული საგადასახადო ანგარიშ-ფაქტურები, რომლითაც განხორცილებულია დღგ-ის ჩათვლა, არ წარმოადგენს ყალბ საგადასახადო ანგარიშ-ფაქტურას, ვინაიდან შპს „----------“-დან და შპს „----------“-დან მიწოდებულია სამშენებლო მომსახურება და შესაბამისად, აღნიშნული სამშენებლო მომსახურება გადასახადის გადამხდელის მიერ მიწოდებულია დამკვეთზე, კერძოდ სახელმწიფოზე, სადაც მოგებული იყო ტენდერი და შესაბამისად, შესრულებული სამუშაოები ჩაბარებულია. აღნიშნულიდან გამომდინარე, საგადასახადო ანგარიშ-ფაქტურებით მიღებული მომსახურება წარმოადგენს რეალურად შესრულებულ სამუშაოებს და დღგ-ის ჩათვლები არის რეალური, რის გამოც მოითხოვს დღგ-ის ჩათვლების აღდგენას და დამატებით დარიცხული გადასახადის გაუქმებას სანქციებთან ერთად. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nშესაბამის პერიოდში მოქმედი საგადასახადო კოდექსის 173-ე მუხლის პირველი ნაწილის თანახმად, დღგ-ის ჩათვლა არის დღგ-ის გადამხდელად რეგისტრირებული პირის უფლება, შეიმციროს გადასახდელი დღგ-ის თანხა მიღებული ჩათვლის დოკუმენტების საფუძველზე, გარდა ამ კარით გათვალისწინებული შემთხვევებისა. ამავე მუხლის მე-2 ნაწილის შესაბამისად, ჩათვლის დოკუმენტია საგადასახადო ანგარიშ-ფაქტურა.\nშესაბამის პერიოდში მოქმედი საგადასახადო კოდექსის 174-ე მუხლის პირველი ნაწილის „ა“ ქვეპუნქტის თანახმად, დღგ-ის ჩასათვლელი თანხა არის დღგ-ის თანხა, რომელიც გადახდილია ან გადასახდელია ჩათვლის დოკუმენტების მიხედვით, მათ შორის, დღგ-ის რეგისტრაციის ძალაში შესვლის მომენტისათვის არსებულ სასაქონლო-მატერიალური ფასეულობის ნაშთზე. ამავე მუხლის მე-2 ნაწილის „ა.ა“ ქვეპუნქტის შესაბამისად, დღგ-ის ჩათვლა ხორციელდება მხოლოდ იმ შემთხვევაში, თუ საქონელი ან/და მომსახურება გამოიყენება ან გამოყენებული იქნება დასაბეგრ ოპერაციებში, გარდა ჩათვლის უფლების გარეშე გათავისუფლებული დასაბეგრი ოპერაციებისა. ხოლო, ამ მუხლის მე-3 ნაწილის „ვ“ ქვეპუნქტის თანახმად, დღგ-ის ჩათვლა არ ხორციელდება უსაქონლო ოპერაციების ან ფიქტიური გარიგებების მიხედვით გამოწერილი ანგარიშ-ფაქტურებით. ამასთანავე, მიღებული დღგ-ის ჩათვლა მყიდველისათვის უქმდება.\n„გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის 50-ე მუხლის პირველი პუნქტის მიხედვით, ოპერაცია უსაქონლოდ ან/და გარიგება ფიქტიურად ჩაითვლება იმ შემთხვევაში, თუ დადგინდა, რომ ოპერაცია ან გარიგება არ განხორციელებულა იმ პირებს შორის, რომლებიც აღნიშნულია ოპერაციის ან გარიგების დამადასტურებელ დოკუმენტებში (საგადასახადო ანგარიშ-ფაქტურა, სასაქონლო ზედნადები ან სხვა).\nსაგადასახადო კოდექსის 275-ე მუხლის მე-2 ნაწილის თანახმად, საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, − იწვევს დაჯარიმებას შემცირებული გადასახადის თანხის 50 პროცენტის ოდენობით.\nსაგადასახადო კოდექსის 280-ე მუხლის პირველი ნაწილის თანახმად, უსაქონლო ოპერაციის ან ფიქტიური გარიგების შედეგად ან ყალბი დღგ-ის ჩათვლის დოკუმენტით ჩათვლის განხორციელება – იწვევს პირის დაჯარიმებას ჩათვლილი გადასახადის თანხის 200 პროცენტის ოდენობით.\nსაქართველოს ფინანსთა სამინისტროს საგამოძიებო სამსახურის მიერ სისხლის სამართლის საქმეზე ჩატარებული გამოძიების ფარგლებში დადგენილ ფაქტობრივ გარემოებებზე და საქმეში არსებულ გამოკითხვის ოქმებზე დაყრდნობით, შემოწმების შედეგად დადგინდა, რომ მომწოდებელი კომპანიების მიერ გადასახადის გადამხდელზე გამოწერილი საგადასახადო ანგარიშ-ფაქტურები არის ყალბი და გამოწერილია ყალბი აქტივის შექმნის მიზნით.\nმომჩივანი აღნიშნავს, რომ გაუქმებული საგადასახადო ანგარიშ-ფაქტურები, რომლითაც განხორციელებულია დღგ-ის ჩათვლა, არ წარმოადგენს ყალბ საგადასახადო ანგარიშ-ფაქტურას, ვინაიდან საგადასახადო ანგარიშ-ფაქტურებით მიღებული მომსახურება წარმოადგენს რეალურად შესრულებულ სამუშაოებს და დღგ-ის ჩათვლები არის რეალური.\nმომჩივანს, შემოსავლების სამსახურში დავის ეტაპზე არ წარუდგენია და არც ამჟამად არ წარმოადგენს მისი პოზიციის შესაბამის რაიმე მტკიცებულებას, რაც შეცვლიდა შემოწმებით დადგენილ ფაქტობრივ გარემოებებს. \nსაბჭოს სხდომაზე საჩივრის ზეპირი განხილვისას აუდიტის დეპარტამენტის წარმომადგენელმა აღნიშნა, რომ შემოწმებასთან დაკავშირებით საგამოძიებო სამსახურის მიერ წარდგენილია გამოკითხვის მასალები, რომელშიც გამოკითხული აღნიშნავს, რომ გამოწერილი საგადასახადო ანგარიშ-ფაქტურები არის ყალბი, გაწერილია დღგ-ის ჩათვლის მიღების, აქტივების შექმნის მიზნით, მათ მიერ არანაირი მომსახურება/საქონელი მიწოდებული არ არის და რომ თავად მომჩივანმა გასწია მომსახურება. \nსაქმესთან არსებული მასალების, მხარეთა არგუმენტაციის და ფაქტობრივი გარემოებების გათვალისწინებით, ვინაიდან, გამოძიებით დადგენილია სადავო საგადასახადო ანგარიშ-ფაქტურების სიყალბე, საბჭოს მიაჩნია, რომ გადასახადის გადამხდელის საგადასახადო ვალდებულებები განსაზღვრულია კანონშესაბამისად. ამდენად, შემოსავლების სამსახურის სადავო გადაწყვეტილება მართლზომიერია, არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდღგ-ის ჩათვლა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n20\n\nდოკუმენტის დათვალიერება\n\ninfohub@rs.ge",
    "title": "Document a1a479ba-759c-4d37-b3b0-9c709ea43f1b"
  }
}