{
  "id": "071aaf76-ea60-48ad-9d39-b935557a985c",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 11683\n01 ივნისი 2023\nდოკუმენტის #:\n11683\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n29 მაისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაქონელი, საჩივრის განხილვა, დაუძლეველი ძალის მოქმედების დროს განსახორციელებელი ღონისძიებები, საქონლის განკარგვის ღონისძიებები, საბაჟო საწყობის პროცედურის ვადა, საბაჟო სამართალდარღვევა. პასუხისმგებლობის ზოგადი პრინციპები, საბაჟო პროცედურის/რეექსპორტის პირობების დარღვევა\nჩამოტვირთვა\nგაზიარება\nბრძანება N 11683\n 29.05.2023\n\n\n\n\n\n\nშპს „-----------------ის“ (ს/ნ ------------------)\n(მის.: ქ. ---------------------------------)\n2023 წლის 11 მაისის საჩივრების\nდაკმაყოფილებაზე უარის თქმის თაობაზე\n\n\n\n\nშემოსავლების სამსახურმა დავების განხილვის საბჭოს 2023 წლის 24 მაისის სხდომაზე (ოქმი №56) განიხილა შპს „-----------------ის“ (ს/ნ ------------------) №80930/1/2023 და №80931/1/2023 საჩივრები, რომლებიც ეხება შემოსავლების სამსახურის საბაჟო დეპარტამენტის 2023 წლის 9 მარტის №EL202302, №EL202314 და №EL202316 საბაჟო სამართალდარღვევის ოქმებს.\n\n\nმომჩივნის არგუმენტაცია:\nსაჩივრის ავტორის განმარტებით, შპს „-----------------ს“ (ს/ნ ------------------), როგორც - მოპასუხეს, აქვს სასამართლო დავა შპს ,,------\"-სთან, როგორც - მოსარჩელესთან. მოსარჩელე მოპასუხისგან ითხოვს 48 610 ლარს, სადაც ერთ-ერთ ფიგურანტსაც წარმოადგენს შპს „პ------სი“ (--------), რადგან მოსარჩელესა და შპს „---------სს“ შორის არსებული სახელშეკრულებო ურთიერთობიდან გამომდინარე, მოსარჩელე მოპასუხეს სთხოვს შპს „----- ----ში“ ტვირთის განთავსების ხარჯებს. აღნიშნული დავის გამო, მოკლებული იყო შესაძლებლობას მოეხდინა საქონლის დეკლარირება და განეხორციელებინა საბაჟო საწყობის პროცედურაში მოქცეულ საქონლის ნაშთზე განსაზღვრულ ვადაში საბაჟო პროცედურები/რეესქპორტი, რადგან საქონელზე წვდომა შეზღუდულია სასამართლოში საქმის დასრულებამდე. \nაღნიშნულზე და საქართველოს საბაჟო კოდექსის 163-ე მუხლის მე-12 ნაწილზე მითითებით ითხოვს სადავო ოქმების გაუქმებას.\n\n\nფაქტობრივი გარემოებები:\nსაქმის მასალებითა და საბაჟო დეპარტამენტიდან წარმოდგენილი ინფორმაციით ირკვევა, რომ შპს „-----------------ის“ (ს/ნ ------------------) საბაჟო საწყობში განთავსებული შპს „-----------------ს“ (ს/ნ ------------------) სახელზე შემოტანილი სხვადასხვა დასახელების საქონელი 2021 წლის 29 იანვარს №---------, №-------- და №----------- საბაჟო დეკლარაციებით მოექცა საბაჟო საწყობის პროცედურაში და შენახვის ბოლო ვადად განესაზღვრა 2023 წლის 19 იანვარი.\nაღნიშნული დეკლარაციებიდან  საქონლის ნაწილი საბაჟო  დეკლარაციებით (№------------ 04/03/2021; №------ 05/03/2021) მოექცა თავისუფალ მიმოქცევაში გაშვების საბაჟო პროცედურაში.\nვინაიდან, შპს „-----------------ის“ მიერ საბაჟო დეკლარაციებით (№------------; №------------; №------------) განსაზღვრულ ვადაში არ განხორციელებულა საბაჟო საწყობის პროცედურაში მოქცეული საქონლის ნაშთის საბაჟო პროცედურაში ან რეექსპორტში მოქცევა, აღნიშნული ჩაითვალა საბაჟო საწყობის პროცედურის პირობების დარღვევად და გაფორმების ეკონომიკური ზონა „----ის“ უფლებამოსილი პირის მიერ 2023 წლის 9 მარტს შედგენილ იქნა №EL202302, №EL202314 და №EL202316 საბაჟო სამართალდარღვევის ოქმები, რომლებითაც შპს „-----------------ს“ დაეკისრა საქართველოს საბაჟო კოდექსის 171-ე მუხლის პირველი ნაწილით გათვალისწინებული პასუხისმგებლობა და სანქციის სახით შეეფარდა ჯარიმა თითოეული ოქმით 500 ლარის ოდენობით.\nზემოაღნიშნული საბაჟო სამართალდარღვევის ოქმები დეკლარანტს გაეგზავნა საბაჟო დეპარტამენტის №21-10-21/19206 (10.03.2023) შეტყობინებით და ნაკლოვანების აღმოფხვრის მიზნით, საბაჟო საწყობის პროცედურაში მოქცეულ საქონელზე პროცედურის დასრულებისათვის საჭირო ღონისძიებების განსახორციელებლად განესაზღვრა 30 დღე. ამავე შეტყობინებით ეცნობა, რომ მითითებული ღონისძიებების განსაზღვრულ ვადაში შეუსრულებლობის შემთხვევაში საქონლის მიმართ განხორციელდებოდა საქართველოს საბაჟო კოდექსის 103-ე მუხლით გათვალისწინებული საქონლის განკარგვის ღონისძიებები.\n№21-10-21/19206 (10.03.2023) შეტყობინება გადამხდელს წერილობითი ფორმით გაეგზავნა ორჯერ, მაგრამ ვერ მოხერხდა ადრესატისთვის ჩაბარება, საბაჟო ორგანოს მიერ ასევე განხორციელდა მითითებული შეტყობინების ელექტრონული ფორმით გაგზავნა გადასახადის გადამხდელის ავტორიზებული მომხმარებლის გვერდზე, რომელსაც შპს „-----------------ი“ არ გასცნობია გვერდზე განთავსებიდან 30 დღის განმავლობაში. გამომდინარე აქედან, 2023 წლის 21 აპრილს №21-10-21/19206 შეტყობინება საჯაროდ გავრცელების მიზნით განთავსდა შემოსავლების სამსახურის ოფიციალურ ვებ-გვერდზე.\nამასთან, მომჩივანი მონაცემთა დამუშავების ელექტრონული საშუალებით  გაგზავნილ სადავო ოქმებს გაეცნო 2023 წლის 3 მაისს.\n\n\nშემოსავლების სამსახურმა მიიჩნია, რომ მომჩივნის მოთხოვნა არ უნდა დაკმაყოფილდეს  შემდეგ გარემოებათა გამო:\nსაქართველოს საგადასახადო კოდექსის 302-ე მუხლის მე-6 ნაწილის შესაბამისად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nამავე კოდექსის მე-13 მუხლის მე-2 ნაწილით, პირის მიერ საბაჟო დეკლარაციის, დროებით შენახვის დეკლარაციის, საქონლის შემოტანის ზოგადი დეკლარაციის, საქონლის გატანის ზოგადი დეკლარაციის, რეექსპორტის დეკლარაციის ან რეექსპორტის შეტყობინების წარდგენა, აგრეთვე ავტორიზაციის ან საბაჟო ორგანოს სხვა გადაწყვეტილების მისაღებად განაცხადის წარდგენა წარმოშობს აღნიშნული პირის ვალდებულებას:\nა) დეკლარაციაში, შეტყობინებაში ან განაცხადში ინფორმაცია ასახოს სწორად და სრულად;\nბ) უზრუნველყოს, რომ დეკლარაციისთვის, შეტყობინებისთვის ან განაცხადისთვის დართული დოკუმენტი იყოს ნამდვილი, სწორი და ძალაში მყოფი;\nგ) შეასრულოს საქონლის საბაჟო პროცედურაში მოქცევასთან ან ნებადართული საქმიანობის განხორციელებასთან დაკავშირებული მოთხოვნები.\nსაქართველოს საბაჟო კოდექსის 123-ე მუხლის პირველი ნაწილის თანახმად, საბაჟო საწყობის პროცედურაში მოქცეული საქონლის შენახვის ვადა 2 წელს არ უნდა აღემატებოდეს. დეკლარანტმა შეიძლება გააგრძელოს ეს ვადა შეუზღუდავი რაოდენობით, იმ პირობით, რომ თითოეული გაგრძელებული ვადა 2 წელს არ აღემატება.\nამავე კოდექსის 163-ე მუხლის პირველი ნაწილის შესაბამისად, საბაჟო სამართალდარღვევა არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც ამ კოდექსით გათვალისწინებულია პასუხისმგებლობა.\nამავე საკანონმდებლო აქტის 171-ე მუხლის პირველი ნაწილის მიხედვით, საბაჟო პროცედურის პირობების დარღვევა, იწვევს დაჯარიმებას 500 ლარის ოდენობით.\nდადგენილია და სადავოდ არ არის გამხდარი ის ფაქტი, რომ მომჩივნის მიერ საბაჟო დეკლარაციებით (№----------; №---------; №---------) განსაზღვრულ ვადაში არ განხორციელებულა საბაჟო საწყობის პროცედურაში მოქცეული საქონლის ნაშთის საბაჟო პროცედურაში ან რეექსპორტში მოქცევა. აღნიშნული ქმედება კი ჩაითვალა საბაჟო საწყობის პროცედურის პირობების დარღვევად, რაც არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც საქართველოს საბაჟო კოდექსით გათვალისწინებულია პასუხისმგებლობა. ამდენად, მომჩივნისთვის სადავო ოქმებით საქართველოს საბაჟო კოდექსის 171-ე მუხლის შესაბამისად ჯარიმის დაკისრება მართლზომიერია.\nმომჩივნის მიერ საქართველოს საბაჟო კოდექსის 163-ე მუხლის მე-12 ნაწილზე მითითებასთან დაკავშირებით საგულისხმოა, რომ აღნიშნული ნორმის თანახმად, პირს საბაჟო სამართალდარღვევის ჩადენისთვის პასუხისმგებლობა არ ეკისრება, თუ ეს საბაჟო სამართალდარღვევა გამოწვეულია დაუძლეველი ძალის მოქმედებით.\nსაქართველოს საბაჟო კოდექსის 72-ე მუხლის პირველი ნაწილი ადგენს, რომ დაუძლეველ ძალად მიიჩნევა ისეთი საგანგებო ან განსაკუთრებული გარემოება, რომელიც შეუძლებელს ხდის ამ კოდექსით გათვალისწინებულ ვალდებულებათა შესრულებას და რომლის დადგომა დამოკიდებული არ არის პირის ნებაზე, მათ შორის:\nა) სტიქიური უბედურება (მიწისძვრა, წყალდიდობა, მეწყერი, ზვავი, ხანძარი და სხვა);\nბ) საგარეო ვაჭრობის შეზღუდვა, საგანგებო ან საომარი მდგომარეობის გამოცხადება, სახელმწიფო ორგანოს სხვა გადაწყვეტილება;\nგ) მასობრივი არეულობა ან გაფიცვა.\nმომჩივნის მიერ მითითებული გარემოება არ წარმოადგენს ისეთი საგანგებო ან განსაკუთრებულ გარემოებას, რომელმაც შეუძლებელი გახადა ამ კოდექსით გათვალისწინებული ვალდებულებათა შესრულება და რომლის დადგომა დამოკიდებული არ არის პირის ნებაზე.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ სადავო ადმინისტრაციული აქტები შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრების დაკმაყოფილების საფუძველი.\n\n\n\n\nსაქართველოს საგადასახადო კოდექსის 304-ე მუხლის საფუძველზე,\nვ ბ რ ძ ა ნ ე ბ:\n\n\n\n\n1.შპს „-----------------ის“ (ს/ნ ------------------)  საჩივრები არ დაკმაყოფილდეს;\n2.ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვახტანგ გორგასლის ქ. №16) ან თბილისის საქალაქო სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესით, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n6\n\nდოკუმენტის დათვალიერება\n\ninfohub@rs.ge",
    "title": "Document 071aaf76-ea60-48ad-9d39-b935557a985c"
  }
}