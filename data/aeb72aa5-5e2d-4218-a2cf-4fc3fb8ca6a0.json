{
  "id": "aeb72aa5-5e2d-4218-a2cf-4fc3fb8ca6a0",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21605/2/2023\n11 აპრილი 2024\nდოკუმენტის #:\n21605/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n10 აპრილი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, საგადასახადო დეკლარაციაში/გაანგარიშებაში გადასახადის შემცირება, დღგ-ით დასაბეგრი ოპერაციები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№21605/2/2023 \n10 აპრილი 2024 \n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 29.02.2024 წელს განიხილა და მიიღო გადაწყვეტილება შპს „----------“- ის 15.12.2023 წელს რეგისტრირებულ საჩივარზე (რეგისტრაციის №21605/2/2023).\n\n\nდავის საგანი:\n1. საგადასახადო ვალდებულებების განსაზღვრა არაპირდაპირი მეთოდით დადგენილი ფასნამატით;\n2. საწარმოს დირექტორზე გაცემულ ხელფასად მიჩნეული განკარგვადი თანხის ოდენობა. \n\n\nგასაჩივრებული გადაწყვეტილება:\n1. აუდიტის დეპარტამენტის 2.10.2023 წლის №001-210 საგადასახადო მოთხოვნა;\n2. შემოსავლების სამსახურის 27.11.2023 წლის №28966 ბრძანება.\n\n\nდარიცხული თანხა: 2 940 214 ლარი.\nმათ შორის:\nგადასახადი - 1 883 074\nდღგ - 734 992\nსაშემოსავლო გადასახადი - 1 148 082\nჯარიმა - 941 537\nსაურავი - 115 603 \n\n\nსადავო საკითხები:\nაუდიტის დეპარტამენტის მიერ ჩატარდა გადასახადის გადამხდელის საქმიანობის 10.10.2022 წლიდან 1.07.2023 წლამდე საანგარიშო პერიოდების კამერალური საგადასახადო შემოწმება. შემოწმების შედეგები აისახა აუდიტის დეპარტამენტის 26.09.2023 წლის საგადასახადო შემოწმების აქტში, შემოწმების აქტის საფუძველზე, გამოიცა 2.10.2023 წლის №24222 ბრძანება და №001-210 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 27.11.2023 წლის №28966 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები:\n1. საგადასახადო ვალდებულებების განსაზღვრა არაპირდაპირი მეთოდით დადგენილი ფასნამატით\nფაქტების აღწერა\nსაწარმო გადასახადის გადამხდელად რეგისტრირებულია 2022 წლის 10 ოქტომბერს. საწარმოს საქმიანობის ძირითად სფეროს წარმოადგენს ლობიოს, ხახვისა და კაკლის იმპორტი ---------- და ---------- და ადგილობრივ ბაზარზე რეალიზაცია. საწარმოს წარმომადგენელთან ვერ მოხდა დაკავშირება, არ განხორციელდა პირველადი დოკუმენტებისა და აღრიცხვის სხვა ინფორმაციის წარმოდგენა. საწარმოში ჩატარებულია სასაქონლო მატერიალური ფასეულობების ინვენტარიზაცია და განსაზღვრულია საქონლის ნაშთი 2023 წლის 5 ივნისის მდგომარეობით. ზემოაღნიშნულიდან გამომდინარე, საგადასახადო ვალდებულებების დადგენა განხორციელდა არაპირდაპირი მეთოდის გამოყენებით საგადასახადო კოდექსის 73-ე მუხლის მე-5 ნაწილის შესაბამისად. დოკუმენტის გარეშე რეალიზებული საქონლის თვითღირებულებაზე გავრცელდა ამავე საწარმოს რეალიზაციის დოკუმენტებში დაფიქსირებული ფასნამატი პროდუქციის მიხედვით, აგრეთვე კონკრეტულ საქონელზე გამოყენებულ იქნა აუდირებული საწარმოს ფასნამატი და დეკლარირებული ბრუნვის ყოველთვიური თანხების პროპორციით განსაზღვრულ იქნა დღგ-ით დასაბეგრი ბრუნვები საგადასახადო კოდექსის 159- ე და 163-ე მუხლების შესაბამისად.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საგადასახადო კოდექსის 136-ე მუხლით, 73-ე მუხლის მე-5 ნაწილით, ამავე მუხლის მე-9 ნაწილის „ბ“ ქვეპუნქტით, 49-ე მუხლის პირველი ნაწილის „ე“ ქვეპუნქტით, 61-ე მუხლის მე-3 ნაწილით, საგადასახადო კოდექსის 158-ე მუხლის პირველი ნაწილით, 159- ე მუხლის პირველი ნაწილის „ა“ და „ბ“ ქვეპუნქტებით, 163-ე მუხლის პირველი და მე-2 ნაწილებით, 164-ე მუხლის პირველი ნაწილით. \nშემოსავლების სამსახურმა განმარტა, რომ საგადასახადო კოდექსის 73-ე მუხლის საფუძველზე, შემოწმებით მართლზომიერად განხორციელდა პირის საგადასახადო ვალდებულებების განსაზღვრა არაპირდაპირი მეთოდის გამოყენებით.\nსაგადასახადო დავის ეტაპზე მომჩივნის მხრიდან არ წარდგენილა მისი პოზიციის შესაბამისი რაიმე დოკუმენტაცია/მტკიცებულება, რომელიც შეცვლიდა საგადასახადო შემოწმებით დადგენილ ფაქტობრივ გარემოებებს.\nზემოხსენებულ სამართლებრივ ნორმებზე, საქმეში არსებულ მასალებსა და ფაქტობრივ გარემოებებზე დაყრდნობით, შემოსავლების სამსახურმა მიიჩნია, რომ შემოწმებისას არაპირდაპირი მეთოდის გამოყენებით საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, ხოლო საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nდარიცხვა არასწორია შემდეგი მიზეზების გამო: საქონლის რეალიზაცია ხდებოდა როგორც კომპანიებზე, რაც ნაჩვენებია სასაქონლო ზედნადებებში ასევე პირებზე, რომლის რეალიზაციას ახორციელებენ ბაზრობებზე. ამ უკანასკნელზე ხდებოდა უფრო მეტი ლობიოს მიწოდება. კომპანიებზე მიწოდებული ლობიოს ფასი ხშირ შემთხვევაში ბევრად უფრო მეტია (დოკუმენტური ფასი), ვიდრე ბაზრობებზე მიწოდებული. ლოგიკურად, ნებისმიერ დროს ბაზარში ლობიოს ფასი ორჯერ ნაკლებია ვიდრე ნებისმიერ სუპერმარკეტში. ასევე ბევრჯერ იყო შემთხვევა, რომ ბაზრობებზე საქონლის რეალიზაცია მოუხდენია თვითღირებულებით ან თვითღირებულებებზე ნაკლებ ფასად, რაზეც სამწუხაროდ დოკუმენტაცია არ არსებობს, ბაზრობის მონაწილე პირებისგან ვერ მოხდა დადასტურება აღნიშნული ფაქტის. იმის გათვალისწინებით, რომ კომპანია ახალი დაფუძნებულია საგადასახადო შემოწმების აქტით დადგენილი შემოსავალი არის არარეალური. შეუძლებელია ამ და სხვა მსგავს საქმიანობაში 3-ჯერ მეტი შემოსავლის მიღება, შესაბამისად აქტით დარიცხული თანხა უნდა იყოს ლოგიკური და მიახლოებული რეალობასთან. მისი მხრიდან ამ სადავო საკითხთან მიმართებაში თხოვნაა, შესწავლილ იქნას მსგავსი საქმიანობის მქონე კომპანიების ფასნამატი, შესაძლებელია აუდიტის დეპარტამენტში მოიპოვებოდეს შემოწმების შედეგებიც. შედარებულ იქნას მისთვის გავრცელებულ ფასნამატთან და მოხდეს აქტით დარიცხული თანხების კორექტირება.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის მიხედვით, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე), თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 49-ე მუხლის პირველი ნაწილის „ე“ ქვეპუნქტის შესაბამისად, საგადასახადო ორგანოებს უფლება აქვთ დამოუკიდებლად განსაზღვრონ გადასახადის გადამხდელის საგადასახადო ვალდებულების მოცულობა საგადასახადო ორგანოში არსებული ინფორმაციით (მათ შორის, გადასახადის გადამხდელის დანახარჯების შესახებ) ან შედარების მეთოდით – სხვა ამგვარი გადასახადის გადამხდელების შესახებ ინფორმაციის ანალიზის საფუძველზე, თუ გადასახადის გადამხდელი არ წარადგენს საგადასახადო კონტროლის განსახორციელებლად საჭირო სააღრიცხვო დოკუმენტაციას ან დადგენილი წესის დარღვევით აწარმოებს ბუღალტერიას, აგრეთვე ამ კოდექსით გათვალისწინებულ სხვა შემთხვევებში.\nსაგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების შესაბამისად, დღგ-ით დასაბეგრი ოპერაციაა:\nა) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება;\nბ) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ მომსახურების გაწევა.\nსაგადასახადო კოდექსის 163-ე მუხლის პირველი და მე-2 ნაწილების თანახმად: 1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული. 2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nდადგენილია, რომ მომჩივნის საგადასახადო ვალდებულებები განისაზღვრა საგადასახადო კოდექსის 73-ე მუხლის მე-5 ნაწილის შესაბამისად, არაპირდაპირი მეთოდით და დადგენილი ფასნამატით. კერძოდ, დოკუმენტის გარეშე რეალიზებული საქონლის თვითღირებულებაზე გავრცელდა ამავე საწარმოს რეალიზაციის დოკუმენტებში დაფიქსირებული ფასნამატი პროდუქციის მიხედვით, აგრეთვე კონკრეტულ საქონელზე გამოყენებულ იქნა აუდირებული საწარმოს ფასნამატი და დეკლარირებული ბრუნვის ყოველთვიური თანხების პროპორციით განსაზღვრულ იქნა დღგ-ით დასაბეგრი ბრუნვები.\nმომჩივანი ზოგადად საუბრობს და ვერ წარმოადგენს დასახელებული არგუმენტების დოკუმენტურად დადასტურებულ შესაბამის მტკიცებულებებს, რაც საგადასახადო ორგანოს მიერ დადგენილი გარემოებების და შემოწმების აქტით დარიცხული თანხების შემცირების საფუძველი გახდებოდა.\nმხარეთა არგუმენტების, სადავო საქმეზე არსებული მასალების შესწავლის/შეფასების და ფაქტობრივი გარემოებების გათვალისწინებით, ვინაიდან მომჩივანი საგადასახადო კოდექსით დადგენილი წესით არ აწარმოებდა ბუღალტრულ აღრიცხვას, რის გამოც შეუძლებელი იყო დაბეგვრის ობიექტის სრულად დადგენა, საბჭოს მიაჩნია, რომ მართებულია საგადასახადო ორგანოს გადაწყვეტილება მომჩივნის საგადასახადო ვალდებულებების არაპირდაპირი მეთოდის გამოყენებით დადგენილი ფასნამატით განსაზღვრის შესახებ და არ არსებობს მომჩივნის არგუმენტების გათვალისწინების და საჩივრის დაკმაყოფილების საფუძველი.\n\n\n2. საწარმოს დირექტორზე გაცემულ ხელფასად მიჩნეული განკარგვადი თანხის ოდენობა\nფაქტების აღწერა\nსაგადასახადო შემოწმებით გაანგარიშებულ იქნა საწარმოს ნაღდი ფულის მოძრაობა, არაპირდაპირი მეთოდით განსაზღვრული შემოსავლები ჩაითვალა მიღებულად, ყველა დოკუმენტურად დადასტურებული ხარჯი გადახდილად (იმპორტირებული საქონლის ღირებულების 75%). შედეგად, საგადასახადო კოდექსის 73-ე, 154-ე და 101-ე მუხლების საფუძველზე განკარგვადი თანხა 4 592 330 ლარის ოდენობით მიჩნეულ იქნა საწარმოს დირექტორზე გაცემულ ხელფასად და შესამოწმებელი პერიოდი ბოლოს დაექვემდებარა გადახდის წყაროსთან დაბეგვრას. საწარმოს დაერიცხა დღგ/საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საგადასახადო კოდექსის 73-ე მუხლის მე-9 ნაწილის „ბ“ ქვეპუნქტით, 101-ე მუხლის პირველი ნაწილით და 154-ე მუხლის პირველი ნაწილის „ა“ ქვეპუნქტით.\nშემოსავლების სამსახურმა განმარტა, რომ ფულადი სახსრების მოძრაობის შედეგად გაანგარიშებული ნაშთის საწარმოს დირექტორზე გაცემულ ხელფასად განხილვა შესაბამისობაშია კანონმდებლობის მოთხოვნებთან.\nამასთან, შემოსავლების სამსახურმა აღნიშნა, რომ საგადასახადო დავის ეტაპზე მომჩივნის მხრიდან არ წარდგენილა მისი პოზიციის შესაბამისი რაიმე დოკუმენტაცია/მტკიცებულება, რომელიც შეცვლიდა საგადასახადო შემოწმებით დადგენილ ფაქტობრივ გარემოებებს.\nზემოხსენებულ სამართლებრივ ნორმებზე, საქმეში არსებულ მასალებსა და ფაქტობრივ გარემოებებზე დაყრდნობით, შემოსავლების სამსახურმა მიიჩნია, რომ შემოწმებისას არაპირდაპირი მეთოდის გამოყენებით საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, ხოლო საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\n1. საკითხი ეხება ხარჯის ნაწილს, კერძოდ შემოწმების მიერ იმპორტირებულ საქონელზე გადახდილად ჩათვლილია 75%. გამომდინარე იქედან, რომ ხარჯის გაწევა ხდება ნაღდი ანგარიშსწორებით, არ აქვს გადარიცხვის დოკუმენტი. რეალურად გაწეული ხარჯი გადახდილია სრულად. აღნიშნულთან დაკავშირებით შესაძლებელია მომწოდებლების წერილობითი დასტურის წარმოდგენა.\n2. შესამოწმებელი პერიოდის ბოლოს საწარმოს სრულად არ ჰქონდა მიღებული შემოსავლები, შესაბამისად ფულის მოძრაობაში გასათვალისწინებელია დებიტორული დავალიანება, პერიოდის ბოლოს ნაღდი ფულის ნაშთი, კომპანიის მიერ სხვადასხვა ხარჯი (კერძო საწყობის იჯარა, მანქანების მიერ საქონლის გადაზიდვის ხარჯი), რომელიც შემოსავლების სამსახურის ელექტრონულ სისტემაში არ ფიქსირდება და არსებობს მატერიალური სახით. გადაანგარიშების ეტაპზე შეუძლია წარმოადგინოს დებიტორულ დავალიანებასთან დაკავშირებული ურთიერთშედარების აქტი, წერილობითი მტკიცებულება მეორე მხარისგან დავალიანების არსებობის შესახებ, ასევე ხარჯის დამადასტურებელი დოკუმენტაცია. \nმიაჩნია, რომ საგადასახადო ორგანოს მიერ უხეშად იქნა გაანგარიშებული კომპანიის შემოსავლები და მიღებული თანხები.\nზემოთაღნიშნული გარემოებების გათვალისწინებით, ითხოვს, მიეცეს დამატებით დარიცხული თანხების გადაანგარიშების უფლება.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე. \nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nსაგადასახადო კოდექსის 105-ე მუხლის მე-2 ნაწილის თანახმად, თუ ამ კოდექსით სხვა რამ არ არის გათვალისწინებული, ყველა ხარჯი დოკუმენტურად უნდა იყოს დადასტურებული.\nშემოწმებისას დადგინდა, რომ საგადასახადო შემოწმებით გაანგარიშებულ იქნა საწარმოს ნაღდი ფულის მოძრაობა, არაპირდაპირი მეთოდით განსაზღვრული შემოსავლები ჩაითვალა მიღებულად, ყველა დოკუმენტურად დადასტურებული ხარჯი გადახდილად (იმპორტირებული საქონლის ღირებულების 75%). შედეგად, საგადასახადო კოდექსის 73-ე, 154-ე და 101-ე მუხლების საფუძველზე განკარგვადი თანხა 4 592 330 ლარის ოდენობით მიჩნეულ იქნა საწარმოს დირექტორზე გაცემულ ხელფასად და შესამოწმებელი პერიოდი ბოლოს დაექვემდებარა გადახდის წყაროსთან დაბეგვრას. \nმომჩივანი ზოგადად საუბრობს და ვერ წარმოადგენს დასახელებული არგუმენტების დოკუმენტურად დადასტურებულ შესაბამის მტკიცებულებებს, რაც საგადასახადო ორგანოს მიერ დადგენილი გარემოებების და შემოწმების აქტით დარიცხული თანხების შემცირების საფუძველი გახდებოდა.\nპირველი დავის საგნიდან გამომდინარე, ვინაიდან არაპირდაპირი მეთოდით დადგენილი შემოსავლების ფაქტობრივად არსებობა და ეკონომიკურ საქმიანობაში გახარჯვა არ დასტურდება, საბჭოს მიაჩნია, რომ მართებულია არაპირდაპირი მეთოდით გაანგარიშებული შემოსავლების (ხარჯის გათვალისწინებით) კომპანიის დირექტორზე გაცემულად ჩათვლა და გადახდის წყაროსთან საშემოსავლო გადასახადით დაბეგვრა.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nსაგადასახადო დეკლარაციაში/გაანგარიშებაში გადასახადის შემცირება\nსაქონლის მიწოდება/მომსახურების გაწევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n52\n\nდოკუმენტის დათვალიერება\n\ninfohub@rs.ge",
    "title": "Document aeb72aa5-5e2d-4218-a2cf-4fc3fb8ca6a0"
  }
}