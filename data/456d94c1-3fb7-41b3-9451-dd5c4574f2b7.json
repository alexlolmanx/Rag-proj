{
  "id": "456d94c1-3fb7-41b3-9451-dd5c4574f2b7",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20635/2/2023\n01 დეკემბერი 2023\nდოკუმენტის #:\n20635/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n27 ნოემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№ 20635/2/2023\n27 ნოემბერი 2023\n﻿გ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს„----------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 9.11.2023 წელს განიხილა და მიიღო გადაწყვეტილება შპს ------------22.08.2023 წელს რეგისტრირებულ საჩივარზე (რეგისტრაციის №20635/2/2023). \n\n\nდავის საგანი:\nსაქვეანგარიშოდ გაცემული თანხის დირექტორზე გაცემულ ხელფასად განხილვა.\n\n\nგასაჩივრებული გადაწყვეტილება:\n1. აუდიტის დეპარტამენტის 12.04.2023 წლის №261-9 საგადასახადო მოთხოვნა;\n2. შემოსავლების სამსახურის 19.07.2023 წლის №17505 ბრძანება.\n\n\nდარიცხული თანხა: 190 943,72 ლარი.\nმათ შორის:\nსაშემოსავლო გადასახადი - 119 564\nჯარიმა - 59 782\nსაურავი - 11 597,72\n\n\nფაქტების აღწერა/დარიცხვის საფუძვლები\nშესამოწმებელ პერიოდში გადასახადის გადამხდელის საქმიანობას წარმოადგენს საბითუმო ვაჭრობა ბუნებრივი აირით.\nაუდიტის დეპარტამენტის 27.03.2023 წლის კამერალური საგადასახადო შემოწმების აქტით შემოწმებულია 1.01.2019 წლიდან 1.11.2022 წლამდე პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით:\nსაწარმოს ბუღალტრული აღრიცხვის მონაცემებით შესამოწმებელი პერიოდის ბოლოს უფიქსირდება საქვეანგარიშოდ გაცემული თანხების ნაშთი. კომპანია არ ფუნქციონირებს 2022 წლის ნოემბრის თვიდან. შემოწმების პროცესში გადასახადის გადამხდელის მიერ წარმოდგენილი წერილობითი ახსნა-განმარტებით აღნიშნულ თანხაზე კომპანიას არ აქვს ხარჯის დამადასტურებელი დოკუმენტი. შემოწმებით აღნიშნული თანხა დაკვალიფიცირდა საწარმოს პასუხისმგებელ პირზე (დირექტორზე) გაცემულ ხელფასად. საგადასახადო კოდექსის მე-100 და 101-ე მუხლების მიხედვით, მომჩივანს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად.\nემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად. შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 12.04.2023 წლის №261-9 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 19.07.2023 წლის №17505 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 136-ე მუხლის მე-3 ნაწილზე, 61-ე მუხლის მე-3 ნაწილზე, 73-ე მუხლის მე-4 ნაწილზე და მე-9 ნაწილის „ბ“ ქვეპუნქტზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე, 43-ე მუხლის მე-4 ნაწილზე და საგადასახადო შემოწმების აქტით დადგენილ გარემოებაზე, რომლის თანახმად, საწარმოს ბუღალტრული აღრიცხვის მონაცემებით შესამოწმებელი პერიოდის ბოლოს უფიქსირდება საქვეანგარიშოდ გაცემული თანხების ნაშთი. კომპანია არ ფუნქციონირებს 2022 წლის ნოემბრის თვიდან. შემოწმების პროცესში გადასახადის გადამხდელის მიერ წარმოდგენილი წერილობითი ახსნაგანმარტებით, აღნიშნულ თანხაზე კომპანიას არ აქვს ხარჯის დამადასტურებელი დოკუმენტი.\nსადავო საკითხთან დაკავშირებით, აუდიტის დეპარტამენტის მიერ წარმოდგენილი ინფორმაციით ირკვევა, რომ შპს --------- მიერ აუდიტის დეპარტამენტისთვის წარდგენილი იქნა ბუღალტრული პროგრამა „--------“, ასევე, გადასახადის გადამხდელის მიერ წარდგენილია ახსნა-განმარტება საქვეანგარიშოდ გაცემულ თანხებთან დაკავშირებით, საიდანაც ირკვევა საგადასახადო შემოწმების მიერ განსაზღვრული ვალდებულებების მართლზომიერება. რაც შეეხება 180 000 ლარის დივიდენდად გაცემას, აღნიშნულს ადგილი ჰქონდა საგადასახადო შემოწმების ბრძანების ჩაბარების შემდგომ (გადასახადის გადამხდელმა დააზუსტა დეკლარაცია). შედეგად, შემოწმებით აღნიშნული დივიდენდის გაცემა არ იქნა გათვალისწინებული და საქვეანგარიშოდ გაცემული თანხა დაკვალიფიცირდა პასუხისმგებელ პირზე (დირექტორზე) გაცემულ ხელფასად.\nზემოაღნიშნული სამართლებრივი ნორმების, საქმეში არსებული ფაქტობრივი გარემოებებისა და აუდიტის დეპარტამენტის მიერ წარმოდგენილი ინფორმაციის გათვალისწინებით, შემოსავლების სამსახური განმარტავს, რომ შემოწმებით კომპანიის ბუღალტრულ აღრიცხვაში დაფიქსირებული საქვეანგარიშოდ გაცემული თანხების ნაშთის დირექტორზე გაცემულ ხელფასად დაკვალიფიცირება მართლზომიერია. ამასთან, ვინაიდან გადასახადის გადამხდელის მიერ არ არის წარმოდგენილი ისეთი დოკუმენტაცია/მტკიცებულებები, რომელიც შეცვლიდა საგადასახადო შემოწმების აქტით დადგენილ გარემოებებს, შემოსავლების სამსახური მიიჩნევს, რომ შემოწმებით საგადასახადო ვალდებულებების განსაზღვრა შესაბამისობაშია კანონმდებლობის მოთხოვნებთან, გადასახადის გადამხდელის საჩივარი დაუსაბუთებელია და არ არსებობს მისი დაკმაყოფილების სამართლებრივი საფუძვლები. \n\n\nმომჩივნის არგუმენტაცია\nარასწორად განხორციელდა შესამოწმებელი პერიოდის ბოლოს კომპანიის ბუღალტრულ აღრიცხვაში დაფიქსირებული საქვეანგარიშოდ გაცემული თანხების ნაშთის დირექტორზე გაცემულ ხელფასად დაკვალიფიცირება.\nშესამოწმებელი პერიოდისათვის კომპანიის სალაროში ინახებოდა და საბალანსო მონაცემებში ირიცხებოდა ნაშთად 306 000 ლარი. კომპანიის დამფუძნებლებმა 2022 წლის ნოემბრის თვეში კომპანიიდან დივიდენდის სახით გაიტანეს 180 000 ლარი, რომელიც დაიბეგრა კუთვნილი გადასახადებით, დადეკლარირდა და შესაბამისად შემცირდა ნაშთი. ამასთანავე, საქვეანგარიშოდ გაცემული თანხიდან კომპანიის დირექტორის მიერ დაფარულია კომპანიის საკრედიტო დავალიანების მიმდინარე ნაწილი - 124 611,4 ლარი, რასთან დაკავშირებითაც საჩივართან ერთად დანართად წარდგენილი იქნა ბანკის ანგარიშის ამონაწერი. ყველა აღნიშნული გარემოებების გათვალისწინებით, უნდა მოხდეს არასწორად დარიცხული საშემოსავლო გადასახადის და სანქციის შემცირება. მართლზომიერი იქნება საქვეანგარიშო თანხის ნაშთის ანალიზი ფაქტობრივი გარემოებების გათვალისწინებით. კერძოდ, 2022 წლის ნოემბერში გაცემული და დაბეგრილი (მოგების გადასახადი და დაკავებული გადასახადი დივიდენდიდან) 180 000 დივიდენდის ფარგლებში, რომლის იდენტიფიცირება მარტივია, ვინაიდან ნაშთი უძრავია და აღიარებული გადასახადი პორტალზე ფიქსირდება. ასევე, პირადი საჭიროებისთვის გამოყენებულ თანხად ვერ ჩაითვლება საქვეანგარიშო თანხის ნაშთიდან დაფარული კომპანიის დავალიანება. მართალია, ყველა ეს გარემოება საანგარიშო პერიოდის შემდგომი მოვლენებია, მაგრამ მათ ადგილი ჰქონდათ შემოწმების პროცესის დასრულებამდე და საქვეანგარიშოდ გაცემული თანხების ნაშთის შეფასების საშუალებას იძლევა, დაბეგვრის მიზნებიდან გამომდინარე. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის პირველი და მე-3 ნაწილების თანახმად: \n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა.\n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე. \nსაგადასახადო კოდექსის 73-ე მუხლის მე-9 ნაწილის „ა“ და „ბ“ ქვეპუნქტების თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს:\nა) მხედველობაში არ მიიღოს სამეურნეო ოპერაციები, რომლებსაც არა აქვს არსებითი ეკონომიკური გავლენა;\nბ) სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. \nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nშემოწმების შედეგად დადგენილია, რომ შესამოწმებელი პერიოდის ბოლოს გადასახადის გადამხდელს უფიქსირდება საქვეანგარიშოდ გაცემული თანხების ნაშთი. კომპანია არ ფუნქციონირებს 2022 წლის ნოემბრის თვიდან. შემოწმების პროცესში გადასახადის გადამხდელის მიერ წარმოდგენილი წერილობითი ახსნა-განმარტებით აღნიშნულ თანხაზე კომპანიას არ აქვს ხარჯის დამადასტურებელი დოკუმენტი.\nაუდიტის დეპარტამენტის წარმომადგენლის განმარტებით, მომჩივნის მიერ მითითებული დივიდენდის თანხა გატანილია საგადასახადო შემოწმებით მოცული პერიოდის შემდეგ, ხოლო კომპანიის საკრედიტო დავალიანების მიმდინარე ნაწილის - 124 611,4 ლარის დაფარვის თაობაზე ინფორმაცია შემოწმების პროცესში ცნობილი არ ყოფილა. თუ აღნიშნული განხორციელებულია საგადასახადო შემოწმებით მოცული პერიოდის შემდეგ, აღნიშნული გავლენას ვერ მოახდენდა საქვეანგარიშოდ გაცემული თანხის ნაშთზე შესამოწმებელი პერიოდის ბოლოსთვის. მომჩივანმა საგადასახადო შემოწმების მიმდინარეობის დროს წარმოადგინა ახსნა-განმარტება, სადაც უთითებდა, რომ 180 000 ლარი იყო კომპანიაში და შემდეგ გაიცა დივიდენდის სახით, ხოლო დანარჩენი თანხა არის წლების განმავლობაში დაგროვილი თანხა, რომელიც წარმოიქმნა დოკუმენტურად დაუდასტურებელი ხარჯებიდან. \nსაბჭო ყურადღებას ამახვილებს საქმის გარემოებებზე, მხარეთა არგუმენტაციაზე და მიიჩნევს, რომ ვინაიდან არ არის წარმოდგენილი მტკიცებულებები, რომლითაც დადგინდება შემოწმების შედეგად დადგენილისგან განსხვავებული გარემოებები, არ არსებობს მომჩივნის საგადასახადო ვალდებულებების კორექტირების და საჩივრის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n75\n\nდოკუმენტის დათვალიერება\n\ninfohub@rs.ge",
    "title": "Document 456d94c1-3fb7-41b3-9451-dd5c4574f2b7"
  }
}