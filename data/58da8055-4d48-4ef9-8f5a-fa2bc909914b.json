{
  "id": "58da8055-4d48-4ef9-8f5a-fa2bc909914b",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20254/2/2023\n27 ოქტომბერი 2023\nდოკუმენტის #:\n20254/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n26 ოქტომბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, საქონლის მიწოდება, მომსახურების გაწევა, დავის განმხილველი ორგანოს გადაწყვეტილება\nჩამოტვირთვა\nგაზიარება\n№20254/2/2023 \n26 ოქტომბერი 2023 \n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „---“ (ს/ნ ---)\nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 5.10.2023 წელს განიხილა და მიიღო გადაწყვეტილება შპს ---ს 13.07.2023 წელს რეგისტრირებულ საჩივარზე (რეგისტრაციის №20254/2/2023). \n\n\n\n\nდავის საგანი:\nშემოსავლების სამსახურის 28.12.2020 წლის №38888 ბრძანების აღსრულების შედეგები.\n\n\nგასაჩივრებული გადაწყვეტილება: \n1. აუდიტის დეპარტამენტის 20.04.2022 წლის №081-68 საგადასახადო მოთხოვნა;\n2. შემოსავლების სამსახურის 29.06.2023 წლის №15191 ბრძანება.\n\n\nდარიცხული თანხა: 208 497 ლარი. \nმათ შორის:\nგადასახადი - 103 726 \nდღგ - 62 911\nსაშემოსავლო გადასახადი - 40 815\nჯარიმა - 51 420 \nსაურავი - 53 351\n\n\nფაქტების აღწერა/დარიცხვის საფუძვლები\nაუდიტის დეპარტამენტის კამერალური საგადასახადო შემოწმების 29.07.2020 წლის აქტით შემოწმებულია 11.12.2018 წლიდან 1.08.2019 წლამდე პერიოდი. შემოწმების აქტის საფუძველზე გადასახადის გადამხდელს წარედგინა 11.08.2020 წლის №081-186 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 28.12.2020 წლის №38888 ბრძანებით საჩივარი დაკმაყოფილდა ნაწილობრივ: - არაპირდაპირი მეთოდის გამოყენებით განსაზღვრული ფასნამატის დაზუსტების მიზნით, გადასახადის გადამხდელს მიეცა წინადადება ამ ბრძანების ჩაბარებიდან 15 დღის ვადაში, აუდიტის დეპარტამენტს წარუდგინოს შესაბამისი სააღრიცხვო დოკუმენტაცია (მათ შორის, ინფორმაცია ცხრილის სახით საქონლის სახეობების/ჯგუფების მიხედვით ფასნამატის შესახებ);\n- განსაზღვრულ ვადაში შესაბამისი მტკიცებულებების წარდგენის შემთხვევაში, აუდიტის დეპარტამენტს დაევალა გადასახადის გადამხდელის მონაწილეობით შეისწავლოს გადამხდელის მიერ წარდგენილი მასალები და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო შემოწმების აქტით დარიცხული თანხების კორექტირება (შემცირება);\n- შესწავლის შედეგების გათვალისწინებით, აუდიტის დეპარტამენტმა განახორციელოს დეკლარირებულ და შემოწმებით გამოვლენილ მონაცემებს შორის სხვაობის ხელფასად განხილვის საფუძვლით დარიცხული თანხების კორექტირება (შემცირება);\n- დანარჩენ ნაწილში საჩივარი არ დაკმაყოფილდა.\nშემოსავლების სამსახურის 28.12.2020 წლის №38888 ბრძანების აღსრულების შედეგებზე გამოცემული აუდიტის დეპარტამენტის 13.04.2022 წლის დასკვნის მიხედვით, გადამხდელმა წარადგინა ელექტრონული ფორმით (მეილსა და სკაიპში გადმოგზავნით) ბანკის ამონაწერები, საბაჟო დეკლარაციები/ინვოისები და ბუღალტრული პროგრამა. შემოწმების პროცესში გადამხდელის მიერ წარმოდგენილი პირველადი სააღრიცხვო დოკუმენტაციით (რეპორტები ბუღალტრული პროგრამიდან, საბანკო ამონაწერები, ინვოისები) შეუძლებელია დასაბეგრი ბრუნვის სისწორის დადგენა.\nშემოწმებით დადგინდა, რომ გადამხდელის მიერ რეალიზაციის 6% განხორციელებულია დოკუმენტურად. აუდიტის დეპარტამენტის 24.07.2020 წლის №29395 ბრძანების საფუძველზე ჩატარებული სასაქონლომატერიალური ფასეულობების ინვენტარიზაციით სმფ-ების ფაქტობრივი ნაშთი არ გააჩნია. შემოწმების მიერ დოკუმენტურად რეალიზებული საქონელი (დოკუმენტური რეალიზაცია აქვს მხოლოდ 2019 წელს) დაკავშირებული იქნა შეძენილ საქონელთან და გაანგარიშებული იქნა დოკუმენტური ფასნამატი 13%-ის ოდენობით, ხოლო გადამხდელის მიერ დეკლარირებულია 6%.\nმიღებული შედეგებიდან გამომდინარე გაანგარიშებულ იქნა რეალიზებული პროდუქციის თვითღირებულება. შემოწმებით პირის საგადასახადო ვალდებულებების განსაზღვრა განხორციელდა საგადასახადო კოდექსის 73-ე მუხლის შესაბამისად, არაპირდაპირი მეთოდით. კერძოდ, დოკუმენტის გარეშე რეალიზებული პროდუქტის თვითღირებულებაზე გავრცელებული იქნა შემოწმების მიერ დადგენილი დოკუმენტური ფასნამატი. წარმოდგენილი ინფორმაციის შესწავლით შემოწმების პროცესში წარმოდგენილისაგან განსხვავებული გარემოება ან მტკიცებულებები არ იქნა გამოვლენილი, შესაბამისად საგადასახადო შემოწმების აქტით დამატებით დარიცხული თანხები კორექტირებას არ დაექვემდებარა.\nაუდიტის დეპარტამენტის 13.04.2022 წლის დასკვნის საფუძველზე, საგადასახადო შემოწმების აქტით დამატებით დარიცხული თანხები კორექტირებას არ დაექვემდებარა. აღნიშნულზე გადასახადის გადამხდელს წარედგინა აუდიტის დეპარტამენტის 20.04.2022 წლის №081-68 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 22.11.2022 წლის №29187 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. საბჭოს 16.12.2022 წლის №18377/2/2022 გადაწყვეტილებით საჩივარი დაკმაყოფილდა ნაწილობრივ. გაუქმდა შემოსავლების სამსახურის 22.11.2022 წლის №29187 ბრძანება და საჩივარი მომჩივნის მონაწილეობით ხელახლა განსახილველად დაუბრუნდა ამავე სამსახურს. დანარჩენ ნაწილში საჩივარი არ დაკმაყოფილდა. შემოსავლების სამსახურმა განიხილა საბჭოს 16.12.2022 წლის №18377/2/2022 გადაწყვეტილებით ხელახლა განსახილველად დაბრუნებული საჩივარი. შემოსავლების სამსახურის 29.06.2023 წლის №15191 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 306-ე მუხლის მე-2 ნაწილზე, 304-ე მუხლის 21 ნაწილზე და ყურადღებას ამახვილებს საქმეში არსებულ ფაქტობრივ გარემოებებზე, რომლის თანახმად, გადასახადის გადამხდელის მიერ გადაანგარიშების ეტაპზე წარდგენილი ინფორმაციის შესწავლით შემოწმების პროცესში წარდგენილისაგან განსხვავებული გარემოება ან მტკიცებულებები არ გამოვლენილა. შესაბამისად, საგადასახადო შემოწმების აქტით დამატებით დარიცხული თანხები კორექტირებას არ დაექვემდებარა.\nამასთან, გადასახადის გადამხდელის მიერ დავის წარმოების ეტაპზე დამატებით წარმოდგენილ ბუღალტრული პროგრამიდან ამოღებულ ცხრილთან დაკავშირებით შემოსავლების სამსახური მიუთითებს აუდიტის დეპარტამენტის მიერ მოწოდებულ ინფორმაციაზე, რომლის თანახმად, შემოწმებით დადგინდა, რომ საქონლის შეძენის ღირებულებები გაზრდილია შემოწმებისა და გადაანგარიშების ეტაპზე წარმოდგენილ ანალოგიურ მონაცემებთან შედარებით. აღსანიშნავია, რომ შემოწმების მიმდინარეობისას გადამხდელის მონაწილეობით შესწავლილ იქნა მის მიერ წარმოდგენილ ბუღალტერიაში ასახული საქონლის თვითღირებულებები (საბაჟო დეკლარაციები, ინვოისებისა და ტრანსპორტირებების მიკუთვნებით) და შემოწმებასა და გადამხდელის მონაცემებს შორის სხვაობა არ გამოვლენილა. აღსანიშნავია ასევე, რომ მის მიერ წარმოდგენილ საქონლის შეძენისა და რეალიზაციის ცხრილით საშუალო შეწონილი ფასნამატი წარმოადგენს 9,3%-ს, ხოლო იმ კონკრეტული საქონლის თვითღირებულების შემოწმებისა და თავდაპირველი მონაცემებით აღნიშნული ფასნამატი კვლავ 13%-ს უტოლდება, ხოლო გადამხდელის მიერ დეკლარირებული იყო 6%. \nსაქმეზე არსებული მტკიცებულებების და აუდიტის დეპარტამენტის დასკვნის შედეგების გათვალისწინებით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოებების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს საჩივრების დაკმაყოფილების საფუძველი. \n\n\nმომჩივნის არგუმენტაცია \nწარმოდგენილი დამატებითი დოკუმენტის და მტკიცებულებების მიხედვით, აუდიტის დეპარტამენტს არ ჰქონდა არაპირდაპირი მეთოდის გამოყენების არავითარი საფუძველი. შემოწმების ეტაპზე შემმოწმებლებისთვის წარდგენილი იქნა ბუღალტრული პროგრამა სუპერფინი. აღნიშნული პროგრამა იძლევა საშუალებას დეტალურად მოხდეს ინფორმაციის ამოღება რეალიზებული საქონლის ერთეული სარეალიზაციო ფასების და თვითღირებულების შესახებ. \nაუდიტორის მითითება, რომ არ ხდება საქონლის იდენტიფიცირება, არ შეესაბამება სიმართლეს. წარმოდგენილია ბუღალტრული პროგრამიდან ამოღებული ცხრილები, სადაც დაფიქსირებული ფასნამატი შესაბამისობაშია წარდგენილ დეკლარაციებთან. \nაუდიტორი დასკვნაში წერს, რომ შეუძლებელია ბუღალტრული პროგრამიდან დასაბეგრი ბრუნვის სისწორის დადგენა. ასევე წერს, რომ თითქოს გადასახადის გადამხდელს საერთოდ არ გააჩნია ბუღალტრული პროგრამა, რაც არ შეესაბამება სინამდვილეს. კომპანიას გააჩნია გამართული ბუღალტრული პროგრამა ორისი და ასევე გააჩნია ყველა ბუღალტრული დოკუმენტი წესრიგში. რატომ დაჭირდა აუდიტორებს არაპირდაპირი მეთოდის გამოყენება გაუგებარია. 2018 წელს მთლიანად შეძენილი საქონელი იყო 109 364,28 ლარის, რა ფასნამატი გავრცელდა ამ წელზე აბსოლუტურად გაუგებარია და რა პრინციპით არის დარიცხული 10 304 ლარი და ჯარიმა 5 152 ლარი, მაშინ როცა 2018 წლის ფასნამატი დეკლარაციებში ისედაც ნაჩვენებია 8%. ასევე გაუგებარია 2019 წლის არაპირდაპირი მეთოდის გამოყენება, მაშინ როცა ბუღალტრულ ბაზაში იდენტიფიცირება ხდება თითო გაყიდული საქონლის თვითღირებულებისაც და სარეალიზაციო ფასისაც. ფასნამატის არაპირდაპირი მეთოდის გამოყენებასთან ერთად ბუნებრივია ჩნდება გატანილი ფულის ხელფასად დაბეგვრის საკითხი. მაშინ როცა ფულის ნაშთი არსებობს კომპანიის სალაროში და არ არის გატანილი თანხა ხელფასად, რატომ იბეგრება მოგების გადასახადით? აგვისტოში გატანილია 95 796,26 ლარი და აგვისტოშივე დაბეგრილია მოგების გადასახადით. გამოდის, რომ ერთიდაიგივე გადასახადი დარიცხულია ორმაგად, ერთი დეკლარაციით, მეორე აუდიტის დასკვნით, ოღონდ აუდიტი არარეალური 13% ფასნამატით ანგარიშობს ყველაფერს, დღგ-ს და საშემოსავლო გადასახადსაც. სალაროს ნაშთის დაბეგვრასთან დაკავშირებით ის მანიც უნდა გაეთვალისწინებინა, რაც კანონით არის დაშვებული, ბრუნვიდან 10%-ის ქონის უფლება. როგორც ჩანს არც გადაუხედავს საჩივრისთვის აუდიტს და დატოვა უცვლელი ყველაფერი. 11.08.2020 წლის მერე 22.04.2022 წლამდე არ გახსენებია საკითხი, 2 წლის მერე გამოგზავნილია ახალი საგადასახადო მოთხოვნა. მომჩივანი მიუთითებს, რომ ამ 2 წლის განმავლობაში არის ემიგრაციაში ლუკმა პურისთვის წასული. ისევ დაფიქსირებულია არაპირდაპირი მეთოდი და სალაროს ნაშთი! ყველა დოკუმენტი, ბუღალტრული პროგრამა გამართული და სალაროს ნაშთის ბრუნვიდან 10%-ის უფლება. \nეს  მასალები უკვე რამდენჯერმეა მიწოდებული და მაინც უცვლელი დარჩა დასკვნა. გამოდის, რომ კომპანიას გამართული ბუღალტერია არაფრისთვის არ სჭირდება, ვინაიდან აუდიტის დეპარტამენტი მაინც თავისი შეხედულებით დაარიცხავს ბიუჯეტის სასარგებლოდ თანხას. უნდა გაუქმდეს დამატებით დარიცხული საგადასახადო ვალდებულებები. შესწავლილ და გადაანგარიშებული უნდა იქნას ხელახლა მომჩივნის ჩართულობით აუდიტორთან ერთად საბუღალტრო პროგრამა და ბუღალტრული დოკუმენტაცია. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა. \nსაგადასახადო კოდექსის 161-ე მუხლის პირველი ნაწილის „ა“ ქვეპუნქტის 1.01.2021 წლამდე მოქმედი რედაქციით, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. \nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი. \nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს. \nშემოსავლების სამსახურის 28.12.2020 წლის №38888 ბრძანებით, არაპირდაპირი მეთოდის გამოყენებით განსაზღვრული ფასნამატის დაზუსტების მიზნით, გადასახადის გადამხდელს მიეცა წინადადება ამ ბრძანების ჩაბარებიდან 15 დღის ვადაში, აუდიტის დეპარტამენტს წარუდგინოს შესაბამისი სააღრიცხვო დოკუმენტაცია (მათ შორის, ინფორმაცია ცხრილის სახით საქონლის სახეობების/ჯგუფების მიხედვით ფასნამატის შესახებ). განსაზღვრულ ვადაში შესაბამისი მტკიცებულებების წარდგენის შემთხვევაში, აუდიტის დეპარტამენტს დაევალა გადასახადის გადამხდელის მონაწილეობით შეისწავლოს გადამხდელის მიერ წარდგენილი მასალები და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო შემოწმების აქტით დარიცხული თანხების კორექტირება (შემცირება). \nშესწავლის შედეგების გათვალისწინებით, აუდიტის დეპარტამენტს დაევალა განახორციელოს დეკლარირებულ და შემოწმებით გამოვლენილ მონაცემებს შორის სხვაობის ხელფასად განხილვის საფუძვლით დარიცხული თანხების კორექტირება (შემცირება). \nაუდიტის დეპარტამენტის 13.04.2022 წლის დასკვნის მიხედვით, გადასახადის გადამხდელმა ელექტრონული ფორმით წარადგინა ბანკის ანგარიშების ამონაწერები, საბაჟო დეკლარაციები/ინვოისები და ბუღალტრული პროგრამა. წარდგენილი ინფორმაციის შესწავლით შემოწმების პროცესში წარდგენილისაგან განსხვავებული გარემოება ან მტკიცებულებები არ იქნა გამოვლენილი, შესაბამისად საგადასახადო შემოწმების აქტით დამატებით დარიცხული თანხები კორექტირებას არ დაექვემდებარა. \nსაბჭო მიუთითებს იმ გარემოებაზე, რომ საჩივრის განხილვა დანიშნული იყო 28.09.2023 წელს, რაც გადაიდო მომჩივნის წარმომადგენლის მოთხოვნით, რომელმაც მიუთითა, რომ წარმოადგენდა ინფორმაცია/დოკუმენტაციას სადავო საკითხთან დაკავშირებით. 5.10.2023 წელს მომჩივნის წარმომადგენელმა საკითხის განხილვაში მონაწილეობა არ მიიღო. \nსაბჭო ყურადღებას ამახვილებს იმ გარემოებაზე, რომ საგადასახადო შემოწმების შედეგების გადაანგარიშებისას მომჩივნის მიერ წარდგენილი ინფორმაციით არ დგინდება შემოწმების შედეგად დადგენილისგან განსხვავებული გარემოებები და აღნიშნავს, რომ აუდიტის დეპარტამენტის 13.04.2022 5 წლის დასკვნით სადავო საკითხები შესწავლილია შემოსავლების სამსახურის 28.12.2020 წლის №38888 ბრძანების შესაბამისად. \nსაბჭო მიიჩნევს, რომ ვინაიდან არ არის წარმოდგენილი მტკიცებულებები, რომლითაც დადგინდება შემოწმების შედეგად დადგენილისგან განსხვავებული გარემოებები, არ არსებობს მომჩივნის საგადასახადო ვალდებულებების კორექტირების და საჩივრის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \n\n\n\n\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nსაქონლის მიწოდება/მომსახურების გაწევა\nშემოსავლების/ხარჯების განსაზღვრა არაპირდაპირი მეთოდით\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n48\n\nდოკუმენტის დათვალიერება\n\ninfohub@rs.ge",
    "title": "Document 58da8055-4d48-4ef9-8f5a-fa2bc909914b"
  }
}