{
  "id": "4d49d732-f7de-40fc-9670-45bf9e3d573e",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 23737\n29 ოქტომბერი 2025\nდოკუმენტის #:\n23737\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n28 ოქტომბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nგანაწილებული მოგება, გადახდის წყაროსთან გადასახადის დაკავების წესი, დივიდენდების დაბეგვრა გადახდის წყაროსთან\nჩამოტვირთვა\nგაზიარება\nN 23737\n28 ოქტომბერი 2025\n\n\n\n\nბ რ ძ ა ნ ე ბ ა \n\n\n\n\nშპს „----------“-ის (ს/ნ -------------------) \n(მის.: -------------------------------------- ) \n2025 წლის პირველი აგვისტოს საჩივრის \nნაწილობრივ დაკმაყოფილების თაობაზე\n\n\n\n\nშემოსავლების სამსახურმა დავების განხილვის საბჭოს 2025 წლის 9 ოქტომბრის სხდომაზე (ოქმი №85) განიხილა შპს „----------“-ის (ს/ნ -------------------)  №-------/1/2025 საჩივარი, შემოსავლების სამსახურის აუდიტის დეპარტამენტის 2025 წლის 4 ივლისის №081-169 საგადასახადო მოთხოვნასთან დაკავშირებით. \n\n\nსადავო საკითხი: \nგადამხდელი განმარტავს, რომ კომპანია წარმოადგენს მეოთხე კატეგორიის საწარმოს და სარასზე ხდება მხოლოდ ტექნიკურად მონაცემების შეყვანა, არ საჭიროებს დამატებით რაიმე სახის აუდიტორულ შემოწმებას და წარდგენილი ანგარიშგების სისწორის შემოწმება არ ხდება არც ერთი სახელმწიფო ორგანოს მიერ. შესაბამისად, საგადასახადო ვალდებულებების განსაზღვრისთვის მისი გამოყენება მიზანშეუწონელია. თუ სარასზე არასწორი ინფორმაციაა ატვირთული ეს ვერ გახდება საგადასახადო ვალდებულებების დარიცხვის საფუძველი, ვინაიდან აღრიცხვა და ანგარიშგება, ასევე საგადასახადო ნაწილში დეკლარირება მათ მიერ ხდება ბუღალტრული აღრიცხვის მიხედვით. მათ მიერ ყოველი წლის ბოლოს ხდება დებიტორული და კრედიტორული დავალიანების შედარება. აღნიშნულის შესაბამისად კორექტირდება ბუღალტრული მონაცემები. არ არის გამორიცხული, რომ 2021 წლის ბოლოსთვის შედარების შედეგად დაგვიანდა კონკრეტულ ობიექტებთან შედარება, რაც შემდგომ გასწორდა ბუღალტრულ პროგრამაში, მაგრამ არ იქნა ასახული სარასზე წარდგენილ ანგარიშგების ნაწილში.\n2022 წლის საწყისი ბუღალტრული დებიტორული დავალიანების ნაშთი სწორია და სარასზე არსებული ინფორმაცია შეცდომითაა დაფიქსირებული, რაც დასტურდება გადახდილი თანხების შესახებ მეორე მხარის მიერ დადასტურებული შედარების აქტებით. გადამხდელი ითხოვს აღნიშნულის გათვალისიწინებას და დარიცხული თანხების გაუქმებას.\n\n\nფაქტობრივი გარემოებები: \nსაქმეში არსებული მასალებით ირკვევა, რომ შემოსავლების სამსახურის აუდიტის დეპარტამენტის 2025 წლის 7 თებერვლის №2038 ბრძანების საფუძველზე ჩატარდა შპს „----------“-ის (ს/ნ -------------------)  საქმიანობის კამერალური საგადასახადო შემოწმება. შესამოწმებელ პერიოდად განისაზღვრა 2022 წლის პირველი იანვრიდან 2025 წლის პირველ იანვრამდე საანგარიშო პერიოდები. შემოწმების შედეგებზე 2025 წლის 30 ივნისს შედგენილ იქნა საგადასახადო შემოწმების აქტი. შემოწმების აქტის საფუძველზე, აუდიტის დეპარტამენტმა გამოსცა 2025 წლის 4 ივლისის №15170 ბრძანება და იმავე თარიღის №081-169 საგადასახადო მოთხოვნა, რომლითაც გადასახადის გადამხდელს დამატებით გადასახდელად განესაზღვრა სულ 85 879 ლარი, მათ შორის, გადასახადი 40 322 ლარი, ჯარიმა 20 160 ლარი და საურავი 25 397 ლარი. \n\n\nსაგადასახადო შემოწმების აქტის მიხედვით სადავო საკითხთან დაკავშირებით დარიცხვა გამოწვეულია შემდეგი გარემოებებით: \nშესამოწმებელ პერიოდში საწარმოს საქმიანობის სახეს წარმოადგენს საბითუმო ვაჭრობა პარფიუმერიით და კოსმეტიკით. საგადასახადო შემოწმების პროცესში წარმოდგენილი ინფორმაცია/დოკუმენტაციის მიხედვით დგინდება, რომ გადამხდელი შესამოწმებელ პერიოდზე აწარმოებდა ბუღალტრულ პროგრამას, შესაბამისად წარმოადგინა აღნიშნულ პერიოდზე ბუღალტრული მონაცემები, (მათ შორის საწყის და საბოლოო ნაშთებზე ინფორმაცია). შემოწმებამ, ასევე იხელმძღვანელა შემოსავლების სამსახურის გადასახადების ადმინისტრირების საინფორმაციო სისტემაში არსებული ინფორმაცია/დოკუმენტაციით და გადასახადის გადამხდელის მიერ აღნიშნულ საანგარიშო პერიოდებზე სარასზე წარმოდგენილი ფინანსური ანგარიშგებებით, რის მიხედვითაც დადგინდა, რომ საანგარიშო პერიოდის დასაწყისისათვის 2022 წლის პირველი იანვრის მდგომარეობით სმფ-ს ნაშთი შეადგენს 661 187 ლარს, ხოლო დებიტორული დავალიანება 324 118 ლარს. იმავე პერიოდისათვის ბუღალტრული დოკუმენტაციის მიხედვით სმფ-ს ნაშთი შეადგენს 669 947 ლარს, ხოლო დებიტორული დავალიანება 146 214 ლარს. აღნიშნულიდან გამომდინარე ფინანსური ანგარიშგების მიხედვით 2022 წლის პირველი იანვრის მდგომარეონით წინა საანგარიშო პერიოდებში წარმოშობილი გაუნაწილებელი მოგება შეადგენს 425 470 ლარს, ბუღალტრული დოკუმენტაციით კი 256 325 ლარს. მათ შორის სხვაობის 169 145 ლარის საწარმოში დაბრუნების ან/და ეკონომიკურ საქმიანობაში გამოყენების დოკუმენტური მტკიცებულებები წარმოდგენილი არ არის.\nშემოწმებით, შედეგად ფულადი სხვაობა 169 145 ლარი ჩაითვალა მოგების განაწილებად, შესაბამისად, გადასახადის გადამხდელს დაერიცხა მოგების და საშემოსავლო გადასახადები, ასევე, ჯარიმა საქართველოს საგადასახადო კოდექსის 275-ე მუხლის მიხედვით. \n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ გადასახადის გადამხდელის მოთხოვნა უნდა დაკმაყოფილდეს ნაწილობრივ, შემდეგ გარემოებათა გამო: \nსადავო საკითხთან დაკავშირებით, შემოსავლების სამსახური მიუთითებს საქართველოს საგადასახადო კოდექსის 136-ე მუხლის მე-3 ნაწილზე, რომლის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაქართველოს საგადასახადო კოდექსის 96-ე მუხლის „ა“ ქვეპუნქტის მიხედვით მოგების გადასახადის გადამხდელია რეზიდენტი საწარმო.\nამავე კოდექსის 97-ე მუხლის პირველი ნაწილის „ა“ ქვეპუნქტის თანახმად, რეზიდენტი საწარმოს (გარდა ამ მუხლის მე-2, მე-8-91 და 93 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია, განაწილებული მოგება.\nსაქართველოს საგადასახადო კოდექსის 981 მუხლის პირველი ნაწილის შესაბამისად, განაწილებული მოგება არის მოგება, რომელიც საწარმოს მიერ მის პარტნიორზე დივიდენდის სახით, ფულადი ან არაფულადი ფორმით ნაწილდება.\nსაქართველოს საგადასახადო კოდექსის მე-8 მუხლის 43-ე ნაწილის თანახმად, წმინდა მოგება არის მოგება, რომელიც შესაძლებელია განაწილდეს დივიდენდის სახით, საქართველოს კანონმდებლობით დადგენილი წესით. \nამავე მუხლის მე-12 ნაწილის თანახმად, დივიდენდი არის აქციონერის/მოწილის მიერ აქციებიდან ან უფლებებიდან (წილებიდან) მიღებული (მათ შორის, პრივილეგირებული აქციებიდან პროცენტის სახით მიღებული) ნებისმიერი შემოსავალი, რომელიც მიიღება მოგების განაწილების შედეგად და რომელსაც იურიდიული პირი უნაწილებს აქციონერებს/მოწილეებს, კაპიტალში მათი კუთვნილი აქციების/უფლებების პროპორციულად ან პროპორციის დაცვის გარეშე.\nსაქართველოს საგადასახადო კოდექსის 130-ე მუხლის პირველი ნაწილის თანახმად, რეზიდენტი საწარმოს მიერ ფიზიკური პირისთვის, არასამეწარმეო (არაკომერციული) იურიდიული პირისთვის ან არარეზიდენტი საწარმოსთვის გადახდილი დივიდენდები იბეგრება გადახდის წყაროსთან გადასახდელი თანხის 5-პროცენტიანი განაკვეთით. \nსაქართველოს საგადასახადო კოდექსის 154-ე მუხლის პირველი ნაწილის „ზ“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის რეზიდენტი საწარმო, რომელიც პირს უხდის დივიდენდს.\nსაქართველოს საგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nშემოსავლების სამსახური მიუთითებს საქართველოს ზოგადი ადმინისტრაციული კოდექსის 96–ე მუხლზე, რომლის თანახმად, ადმინისტრაციული ორგანო ვალდებულია ადმინისტრაციული წარმოებისას გამოიკვლიოს საქმისათვის ყველა მნიშვნელოვანი გარემოება და გადაწყვეტილება მიიღოს ამ გარემოებათა შეფასებისა და ურთიერთშეჯერების საფუძველზე, რისთვისაც ზოგადი ადმინისტრაციული კოდექსის 97–ე მუხლის თანახმად, მტკიცებულებათა გამოკვლევისათვის უფლებამოსილია გამოითხოვოს საქმესთან დაკავშირებული დოკუმენტები, შეაგროვოს ცნობები, მოუსმინოს დაინტერესებულ მხარეებს, დანიშნოს ექსპერტიზა, გამოიყენოს აუცილებელი დოკუმენტები და აქტები, მტკიცებულებათა შეგროვების, გამოკვლევის და შეფასების მიზნით მიმართოს კანონმდებლობით გათვალისწინებულ სხვა ზომებს.\nსაქართველოს ზოგადი ადმინისტრაციული კოდექსის 96–ე მუხლის მე–2 ნაწილის თანახმად, დაუშვებელია, ინდივიდუალური ადმინისტრაციულ-სამართლებრივი აქტის გამოცემას საფუძვლად დაედოს ისეთი გარემოება ან ფაქტი, რომელიც კანონით დადგენილი წესით არ არის გამოკვლეული ადმინისტრაციული ორგანოს მიერ.\nმოქმედი კანონმდებლობის მიხედვით, ინდივიდუალური ადმინისტრაციულ-სამართლებრივი აქტი, რომელიც გამოცემულია წერილობითი სახით, აუცილებელია შეიცავდეს დასაბუთებას, კერძოდ, მასში მითითებული უნდა იყოს ის სამართლებრივი და ფაქტობრივი წანამძღვრები, რომელთა საფუძველზეც გამოიცა იგი. იმ შემთხვევაშიც კი, თუ ადმინისტრაციული ორგანო მოქმედებს დისკრეციული უფლებამოსილების ფარგლებში, იგი ვალდებულია, აქტის დასაბუთებაში მიუთითოს იმ გარემოებებზე, რომლებიც საფუძვლად დაედო მის მიერ მიღებულ გადაწყვეტილებას.\nდადგენილი ფაქტობრივი გარემოებების მიხედვით, საანგარიშო პერიოდის დასაწყისისათვის 2022 წლის პირველი იანვრის მდგომარეობით სმფ-ს ნაშთი შეადგენს 661 187 ლარს, ხოლო დებიტორული დავალიანება 324 118 ლარს. იმავე პერიოდისათვის ბუღალტრული დოკუმენტაციის მიხედვით სმფ-ს ნაშთი შეადგენს 669 947 ლარს, ხოლო დებიტორული დავალიანება 146 214 ლარს. აღნიშნულიდან გამომდინარე ფინანსური ანგარიშგების მიხედვით 2022 წლის პირველი იანვრის მდგომარეონით წინა საანგარიშო პერიოდებში წარმოშობილი გაუნაწილებელი მოგება შეადგენს 425 470 ლარს, ბუღალტრული დოკუმენტაციით კი 256 325 ლარს. მათ შორის სხვაობის 169 145 ლარის საწარმოში დაბრუნების ან/და ეკონომიკურ საქმიანობაში გამოყენების დოკუმენტური მტკიცებულებები წარმოდგენილი არ არის, შესაბამისად, ფულადი სხვაობა 169 145 ლარი ჩაითვალა მოგების განაწილებად.\nშემოსავლების სამსახური ყურადღებას ამახვილებს გადასახადის გადამხდელის პოზიციაზე, რომლის თანახმად, 2022 წლის საწყისი ბუღალტრული დებიტორული დავალიანების ნაშთი სწორია და სარასზე არსებული ინფორმაცია შეცდომითაა დაფიქსირებული, რაც დასტურდება გადახდილი თანხების შესახებ მეორე მხარის მიერ დადასტურებული შედარების აქტებით.\nზემოაღნიშნული სამართლებრივი ნორმების, დადგენილი ფაქტობრივი გარემოებებისა და გადასახადის გადამხდელის არგუმენტების გათვალისწინებით, შემოსავლების სამსახურმა მიიჩნია, რომ სადავო საკითხი საჭიროებს დამატებით შესწავლას. კერძოდ, გადასახადის გადამხდელს უნდა მიეცეს წინადადება ამ ბრძანების ჩაბარებიდან 15 კალენდარული დღის ვადაში, აუდიტის დეპარტამენტს წარუდგინოს მისი არგუმენტაციის დამადასტურებელი მტკიცებულებები. ხოლო, აუდიტის დეპარტამენტს უნდა დაევალოს, გადასახადის გადამხდელის მონაწილეობით, ყოველმხრივ შეისწავლოს/გამოიკვლიოს წარმოდგენილი მტკიცებულებები (მათ შორის საჩივარზე თანდართული) და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ : \n\n\n1. შპს „----------“-ის (ს/ნ -------------------)  საჩივარი დაკმაყოფილდეს ნაწილობრივ;\n2. სადავო საკითხთან დაკავშირებით:\nა) გადასახადის გადამხდელს მიეცეს წინადადება ამ ბრძანების ჩაბარებიდან 15 კალენდარული დღის ვადაში, აუდიტის დეპარტამენტს წარუდგინოს, საჩივარში მითითებული არგუმენტაციის დოკუმენტურად დადასტურებული მტკიცებულებები;\nბ) დაევალოს აუდიტის დეპარტამენტს, გადასახადის გადამხდელის მონაწილეობით, ყოველმხრივ შეისწავლოს/გამოიკვლიოს წარმოდგენილი მტკიცებულებები (მათ შორის საჩივარზე თანდართული) და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება);\n3. დანარჩენ ნაწილში საჩივარი არ დაკმაყოფილდეს;\n4. აღნიშნული ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. №16) ან სასამართლოში (მის.: ქ. ქუთაისი, ვიქტორ კუპრაძის ქ. №11), საქართველოს საგადასახადო კოდექსის XIV კარით დადგენილი წესის შესაბამისად, მისი ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდივიდენდების დაბეგვრა გადახდის წყაროსთან\nდივიდენდი\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n36\n\nდოკუმენტის დათვალიერება\n\ninfohub@rs.ge",
    "title": "Document 4d49d732-f7de-40fc-9670-45bf9e3d573e"
  }
}