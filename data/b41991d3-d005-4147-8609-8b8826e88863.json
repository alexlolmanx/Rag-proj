{
  "id": "b41991d3-d005-4147-8609-8b8826e88863",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგანჩინება N ბს-705(კ-19)\n08 თებერვალი 2023\nდოკუმენტის #:\nბს-705(კ-19)\nდოკუმენტის ტიპი:\nუზენაესი სასამართლოს გადაწყვეტილება\nსტატუსი:\nმოქმედი\nმიღების თარიღი:\n14 ნოემბერი 2019\nკატეგორია:\nსაგადასახადო/საბაჟო დავა\nდოკუმენტის მიმღები:\nსასამართლო\nგადაწყვეტილების შინაარსი:\nგანუხლველად დარჩა\nკონსოლიდირებული ცვლილება\nძირითადი/კონსოლიდირებული დოკუმენტი\nსასამართლო დავის კატეგორია:\nსაგადასახადო/საბაჟო დავა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\n1\nI ეტაპი - შემოსავლების სამსახური\n0 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n2 დოკუმენტი\nNბს-705(კ-19)  \n\n\nსაქართველოს უზენაესი სასამართლო\nგანჩინება\n\n\n14 ნოემბერი, 2019 წელი\nქ. თბილისი\n                               \nადმინისტრაციულ საქმეთა პალატამ\nშემდეგი შემადგენლობით:\n თავმჯდომარე  მაია ვაჩაძე  (მომხსენებელი)\nმოსამართლეები: ნუგზარ სხირტლაძე\nვასილ როინიშვილი\n\n\nსაქართველოს ადმინისტრაციული საპროცესო კოდექსის პირველი მუხლისა და 34-ე მუხლის მე-3 ნაწილის საფუძველზე, საქართველოს სამოქალაქო საპროცესო კოდექსის 408-ე მუხლის მე-3 ნაწილის შესაბამისად, ზეპირი განხილვის გარეშე, შეამოწმა შპს „...-ის“ საკასაციო საჩივრის დასაშვებობის საფუძვლების არსებობა თბილისის სააპელაციო სასამართლოს ადმინისტრაციულ საქმეთა პალატის 2019 წლის 19 მარტის განჩინების გაუქმების თაობაზე.\n  \nა ღ წ ე რ ი ლ ო ბ ი თ ი   ნ ა წ ი ლ ი:\n \n2018 წლის 10 აპრილს შპს „...-მა“ სასარჩელო განცხადებით მიმართა თბილისის საქალაქო სასამართლოს ადმინისტრაციულ საქმეთა კოლეგიას, მოპასუხეების - საქართველოს ფინანსთა სამინისტროსა და სსიპ შემოსავლების სამსახურის მიმართ.\n\n\nმოსარჩელის მითითებით, სსიპ შემოსავლების სამსახურის აუდიტის დეპარტამენტის მიერ განხორციელდა შპს „...-ის“ 2014 წლის 1 იანვრიდან 2017 წლის 1 ოქტომბრამდე საანგარიშო პერიოდის საგადასახადო შემოწმება და 2017 წლის 22 დეკემბერს შედგა საგადასახადო შემოწმების აქტი. შემოწმების აქტის საფუძველზე, აუდიტის დეპარტამენტის 2017 წლის 26 დეკემბრის #35338 ბრძანებისა და #007-492 „საგადასახადო მოთხოვნის“ საფუძველზე, შპს „...-ის“ საგადასახადო ვალდებულება განისაზღვრა ჯამში 151200.51 ლარით, მათ შორის, ძირითადი - 86 339 ლარი, ჯარიმა - 48 696 ლარი და საურავი - 16 165.51 ლარი.\n\n\nმოსარჩელის აღნიშვნით, საგადასახადო შემოწმების აქტით დარიცხვა გამოწვეულია შემდეგი გარემოებებით: შემოწმების პერიოდში საგადასახადო ოფიცრების მიერ მიღებულ იქნა გადაწყვეტილება, შეემოწმებინათ 2012 წელს გამოწვეული ზარალის მიზეზი. შემოსავლების სამსახურმა მიიღო გადაწყვეტილება 2011 წლის აქტიდან გამომდინარე შეეცვალათ 2012 წლის საწყისი ნაშთი, რამაც გამოიწვია 2012 წლის ზარალის შემცირება 155332 ლარით. ასევე, 2014-2016 წლებში გამოვლენილი იქნა ნედლეულის შეძენაში გამოვლენილი სხვაობები, რაც გამოწვეული იყო პროგრამული ხარვეზების გამო (სუპერფინი), რომელშიც გარკვეულ შემთხვევებში 1620-ისა და 1690-ის ანგარიშებზე გაორმაგებულად აღირიცხებოდა შეძენები, ასევე, გამოვლენილ იქნა სხვა ხარვეზებიც, რომელიც გამოწვეული იყო უნებლიე შეცდომებით. შპს „...-მა“ 2018 წლის 4 იანვარს საჩივრით მიმართა შემოსავლების სამსახურის დავების დეპარტამენტს შემოსავლების სამსახურის აუდიტის დეპარტამენტის 2017 წლის 26 დეკემბრის #007-492 „საგადასახადო მოთხოვნის“ საფუძველზე დაკისრებული ჯარიმისა და საურავის გაუქმების მოთხოვნით. სსიპ შემოსავლების სამსახურის დავების დეპარტამენტის 2018 წლის 26 იანვრის #1365 ბრძანების საფუძველზე, შპს „...-ის“ საჩივარი ნაწილობრივ დაკმაყოფილდა, შპს „...“ საქართველოს საგადასახადო კოდექსის 269-ე მუხლის მე-7 ნაწილის საფუძველზე, გათავისუფლდა მოგების გადასახადში დარიცხული ჯარიმის გადახდისაგან და ამ ბრძანების შესაბამისად, აუდიტის დეპარტამენტის 2018 წლის 9 თებერვლის ბრძანების საფუძველზე, შპს „...-ს“ შეუმცირდა ჯარიმა 43 953 ლარი. მოსარჩელის მითითებით, 2018 წლის 16 თებერვალს შპს „...-მა“ დარიცხული საურავებისაგან გათავისუფლების მოთხოვნით საჩივრით მიმართა საქართველოს ფინანსთა სამინისტროსთან არსებულ დავების განხილვის საბჭოს. საქართველოს ფინანსთა სამინისტროსთან არსებულ დავების განხილვის საბჭოს 2018 წლის 16 მარტის გადაწყვეტილებით, შპს „...-ის“ საჩივარი არ დაკმაყოფილდა და უცვლელად დარჩა შემოსავლების სამსახურის დავების საბჭოს გასაჩივრებული გადაწყვეტილება.\n\n\nამდენად, მოსარჩელემ სსიპ შემოსავლების სამსახურის 2017 წლის 26 დეკემბრის #35338 ბრძანების, სსიპ შემოსავლების სამსახურის 2017 წლის 26 დეკემბრის #007-492 საგადასახადო მოთხოვნის, სსიპ შემოსავლების სამსახურის 2018 წლის 26 იანვრის #1365 ბრძანების ნაწილობრივ ბათილად ცნობა და #5350/2/2018 საჩივარზე საქართველოს ფინანსთა სამინისტროსთან არსებული დავების განხილვის საბჭოს 2018 წლის 16 მარტის გადაწყვეტილების ბათილად ცნობა მოითხოვა.\n\n\nთბილისის საქალაქო სასამართლოს ადმინისტრაციულ საქმეთა კოლეგიის 2018 წლის 17 ოქტომბრის გადაწყვეტილებით შპს „...-ის“ სარჩელი არ დაკმაყოფილდა.\n\n\nთბილისის საქალაქო სასამართლოს ადმინისტრაციულ საქმეთა კოლეგიის 2018 წლის 17 ოქტომბრის გადაწყვეტილება სააპელაციო წესით გაასაჩივრა შპს „...-მა“, რომელმაც გასაჩივრებული გადაწყვეტილების გაუქმება და ახალი გადაწყვეტილებით სარჩელის დაკმაყოფილება მოითხოვა.\n\n\nთბილისის სააპელაციო სასამართლოს ადმინისტრაციულ საქმეთა პალატის 2019 წლის 19 მარტის განჩინებით შპს „...-ის“ სააპელაციო საჩივარი არ დაკმაყოფილდა; უცვლელი დარჩა თბილისის საქალაქო სასამართლოს ადმინისტრაციულ საქმეთა კოლეგიის 2018 წლის 17 ოქტომბრის გადაწყვეტილება.\n\n\nსააპელაციო პალატამ განმარტა, რომ საქართველოს საგადასახადო კოდექსის 269-ე მუხლის მე-7 ნაწილი საგადასახადო პასუხისმგებლობისგან პირის გათავისუფლების იმგვარ საკითხებს აწესრიგებს, როდესაც უფლებამოსილ ორგანოს აძლევს შესაძლებლობას, გაათავისუფლოს საგადასახადო პასუხისმგებლობისგან პირი, თუ იგი საგადასახადო კანონმდებლობის ნორმის აშკარა ბუნდოვანი და ორაზროვანი შინაარსის გამო, კეთილსინდისიერად ცდებოდა კანონის არსთან მიმართებაში. სააპელაციო სასამართლომ მიუთითა, რომ აღნიშნული მუხლით გათვალისწინებული რეგულირების ქვეშ არ ექცეოდა შპს „...-ის“ მიერ ვალდებულებების შეუსრულებლობის საფუძველზე საქართველოს საგადასახადო კოდექსის შესაბამისად დაკისრებული საურავისაგან გათავისუფლების მოთხოვნა, რადგან შემოწმების მიხედვით დგინდებოდა, რომ საზოგადოებას 2017 წლის აგვისტოს თვეში არ ჰქონდა დეკლარირებული და საშემოსავლო გადასახადით დაბეგრილი ფიზიკურ პირზე განხორციელებული პროცენტის სახით განაცემი 1 484 ლარის ოდენობით. საქართველოს საგადასახადო კოდექსის 131-ე მუხლის მოთხოვნათა შესაბამისად, 2017 წლის აგვისტოს თვეში საზოგადოებას დაერიცხა ბიუჯეტის კუთვნილი საშემოსავლო გადასახადი ფაქტობრივად გაცემულ თანხაზე და დაერიცხა ჯარიმა საქართველოს საგადასახადო კოდექსის 275-ე მუხლის მიხედვით. შემოწმების მიერ საქართველოს საგადასახადო კოდექსის 130-ე მუხლის შესაბამისად დაკორექტირდა აგვისტოსა და სექტემბრის თვის საშემოსავლო გადასახადის დეკლარაციები და გადამხდელს დაერიცხა კუთვნილი საშემოსავლო გადასახადი და ჯარიმა საქართველოს საგადასახადო კოდექსის 275-ე მუხლის მოთხოვნათა დაცვით. ამასთან, სასამართლომ მოსარჩელე მხარის ყურადღება მიაქცია იმ გარემოებას, რომ მითითებული ნორმის საფუძველზე კეთილსინდისიერი გადამხდელის სანქციისაგან გათავისუფლება საგადასახადო ორგანოს დისკრეციულ უფლებამოსილებას წარმოადგენდა, ისევე, როგორც იმის განსაზღვრა, თუ სანქციის რომელი სახისგან გათავისუფლება შეიძლება ჩათვლილიყო მიზანშეწონილად. აღნიშნულიდან გამომდინარე, მოსარჩელის არგუმენტაცია, რომ საგადასახადო ორგანო ვალდებულია გაათავისუფლოს გადამხდელი არა მხოლოდ ჯარიმისაგან, არამედ დარიცხული საურავისაგანაც, სააპელაციო სასამართლოს მიერ უსაფუძვლოდ და დაუსაბუთებლად იქნა მიჩნეული.\n\n\nთბილისის სააპელაციო სასამართლოს ადმინისტრაციულ საქმეთა პალატის 2019 წლის 19 მარტის განჩინება საკასაციო წესით გაასაჩივრა შპს „...-მა“, რომელმაც გასაჩივრებული განჩინების გაუქმება და ახალი გადაწყვეტილებით სარჩელის დაკმაყოფილება მოითხოვა.\n\n\nკასატორის მითითებით, საქართველოს ფინანსთა სამინისტროსთან არსებული დავების განხილვის საბჭოს მიერ საჩივრის განხილვისას, დავების განხილვის საბჭომ საქართველოს საგადასახადო კოდექსის 269-ე მუხლის მე-7 ნაწილის საფუძველზე მიიჩნია, რომ შპს „...“ ცდილობდა საგადასახადო კანონმდებლობის დაცვას და მისი მხრიდან სამართალდარღვევის ჩადენა გამოწვეული იყო გადასახადის გადამხდელის შეცდომით, იგი მოქმედებდა იმ რწმენით, რომ მისი ქმედება არ იყო მართლსაწინააღმდეგო და საგადასახადო კოდექსის 269-ე მუხლის მე-7 ნაწილის საფუძველზე, მიზანშეწონილად მიიჩნია დარიცხული თანხის შემცირება, რის შედეგადაც შპს „...-ის“ მიმართ გამოიცა სსიპ შემოსავლების სამსახურს აუდიტის დეპარტამენტის 2018 წლის 9 თებერვლის #2825 ბრძანება დარიცხული/შემცირებული თანხების კორექტირების შესახებ, რომლის თანახმად, შპს „...-ს“ შეუმცირდა ჯარიმა 43 953 ლარი.\n\n\nკასატორის განმარტებით, მოცემულ შემთხვევაში თბილისის სააპელაციო სასამართლოს შპს „...-ის“ ქმედებების შეფასებისას, მნიშვნელოვანი იყო ემსჯელა შპს „...-ის“ მიზანზე. ამ შემთხვევაში არ იკვეთება, რომ გადასახადის გადამხდელის მიზანი იყო დაერღვია საგადასახადო კოდექსით ნაკისრი ვალდებულებები და მიზანმიმართულად შეემცირებინა გადასახადები. ამდენად, კასატორი აღნიშნავს, რომ შპს „...-ის“ მიზანი - დაემალა შემოსავლები, შეგნებულად არ იკვეთება.\n\n\nამასთან, კასატორი სადავოდ ხდის და არ ეთანხმება საქალაქო სასამართლოს მიერ შპს „...-ისთვის“ სახელმწიფო ბაჟის სახით 100 ლარის ნაცვლად დავის საგნის ღირებულების 3%-ის - 484 ლარის გადახდის დაკისრებას და საქართველოს ფინანსთა სამინისტროს სახაზინო სამსახურიდან შპს „...-ისათვის“ 384 ლარის ოდენობით ზედმეტად გადახდილი თანხის დაბრუნებას მოითხოვს. კასატორი მიუთითებს საქართველოს სამოქალაქო საპროცესო კოდექსის 39-ე მუხლის პირველი ნაწილის „თ“ ქვეპუნქტზე და აღნიშნავს, რომ მოცემულ შემთხვევაში, როგორც არაქონებრივ დავაზე, სასარჩელო მოთხოვნაზე სახელმწიფო ბაჟის ოდენობა უნდა განისაზღვროს 100 ლარის ოდენობით.\n\n\nსაქართველოს უზენაესი სასამართლოს ადმინისტრაციულ საქმეთა პალატის 2019 წლის 24 მაისის განჩინებით საქართველოს ადმინისტრაციული საპროცესო კოდექსის 34-ე მუხლის მე-3 ნაწილის შესაბამისად, დასაშვებობის შესამოწმებლად წარმოებაში იქნა მიღებული შპს „...-ის“ საკასაციო საჩივარი.\n  \nს ა მ ო ტ ი ვ ა ც ი ო   ნ ა წ ი ლ ი:\n \nსაკასაციო სასამართლო საქმის შესწავლის, საკასაციო საჩივრის დასაშვებობის შემოწმების შედეგად მიიჩნევს, რომ შპს „...-ის“ საკასაციო საჩივარი არ აკმაყოფილებს საქართველოს ადმინისტრაციული საპროცესო კოდექსის 34-ე მუხლის მე-3 ნაწილის მოთხოვნებს და არ ექვემდებარება დასაშვებად ცნობას შემდეგ გარემოებათა გამო:\n\n\nსაქართველოს ადმინისტრაციული საპროცესო კოდექსის 34-ე მუხლის მე-3 ნაწილი განსაზღვრავს საკასაციო საჩივრის დასაშვებობის ამომწურავ საფუძვლებს, კერძოდ, აღნიშნული ნორმის თანახმად, საქართველოს უზენაესი სასამართლოს მიერ საკასაციო საჩივარი დაიშვება, თუ კასატორი დაასაბუთებს, რომ: ა) საქმე მოიცავს სამართლებრივ პრობლემას, რომლის გადაწყვეტაც ხელს შეუწყობს სამართლის განვითარებას და ერთგვაროვანი სასამართლო პრაქტიკის ჩამოყალიბებას; ბ) საქართველოს უზენაეს სასამართლოს მანამდე მსგავს სამართლებრივ საკითხზე გადაწყვეტილება არ მიუღია; გ) საკასაციო საჩივრის განხილვის შედეგად მოცემულ საქმეზე სავარაუდოა მსგავს სამართლებრივ საკითხზე საქართველოს უზენაესი სასამართლოს მანამდე არსებული პრაქტიკისაგან განსხვავებული გადაწყვეტილების მიღება; დ) სააპელაციო სასამართლოს გადაწყვეტილება განსხვავდება მსგავს სამართლებრივ საკითხზე საქართველოს უზენაესი სასამართლოს მანამდე არსებული პრაქტიკისაგან; ე) სააპელაციო სასამართლომ საქმე განიხილა მატერიალური ან/და საპროცესო სამართლის ნორმების მნიშვნელოვანი დარღვევით, რასაც შეეძლო არსებითად ემოქმედა საქმის განხილვის შედეგზე; ვ) სააპელაციო სასამართლოს გადაწყვეტილება ეწინააღმდეგება მსგავს სამართლებრივ საკითხზე ადამიანის უფლებათა და ძირითად თავისუფლებათა დაცვის კონვენციას და ადამიანის უფლებათა ევროპული სასამართლოს პრეცედენტულ სამართალს.\n\n\nსაკასაციო სასამართლო მიიჩნევს, რომ წარმოდგენილი საკასაციო საჩივარი არ არის დასაშვები საქართველოს ადმინისტრაციული საპროცესო კოდექსის 34-ე მუხლის მე-3 ნაწილით გათვალისწინებული არც ერთი ზემოთ მითითებული საფუძვლით.\n\n\nსაკასაციო საჩივარი არ არის დასაშვები სააპელაციო სასამართლოს განჩინების საკასაციო სასამართლოს მიერ დამკვიდრებული პრაქტიკისაგან განსხვავების არსებობის საფუძვლით და ამასთან, არ არსებობს საკასაციო საჩივრის განხილვის შედეგად მსგავს სამართლებრივ საკითხზე საქართველოს უზენაესი სასამართლოს მანამდე არსებული პრაქტიკისაგან განსხვავებული გადაწყვეტილების მიღების ვარაუდი. სააპელაციო სასამართლოს გასაჩივრებული განჩინება ასევე არ ეწინააღმდეგება ადამიანის უფლებათა და ძირითად თავისუფლებათა დაცვის კონვენციას და ადამიანის უფლებათა ევროპული სასამართლოს პრეცედენტულ სამართალს. ამასთან,  საქმის განხილვისა და საკასაციო სასამართლოს მიერ საქმეზე ახალი გადაწყვეტილების მიღების საჭიროება არ არსებობს არც სამართლის განვითარებისა და ერთგვაროვანი სასამართლო პრაქტიკის ჩამოყალიბების თვალსაზრისით.\n\n\nსაკასაციო სასამართლო მიიჩნევს, რომ კასატორი ვერ ასაბუთებს სააპელაციო სასამართლოს მიერ საქმის განხილვას მატერიალური ან/და საპროცესო სამართლის ნორმების მნიშვნელოვანი დარღვევით. კასატორი საკასაციო საჩივარში ვერ აქარწყლებს სააპელაციო სასამართლოს მიერ დადგენილ ფაქტობრივ გარემოებებს და დასკვნებს.\n\n\nსაკასაციო სასამართლო იზიარებს მოცემულ საქმეზე სააპელაციო სასამართლოს მიერ დადგენილ ფაქტობრივ გარემოებებს და ამ გარემოებებთან დაკავშირებით გაკეთებულ სამართლებრივ შეფასებებს და მიიჩნევს, რომ სააპელაციო სასამართლომ არსებითად სწორად გადაწყვიტა მოცემული დავა.\n\n\nგანსახილველ შემთხვევაში, დავის საგანს წარმოადგენს სსიპ შემოსავლების სამსახურის 2017 წლის 26 დეკემბრის #35338 ბრძანების, სსიპ შემოსავლების სამსახურის 2017 წლის 26 დეკემბრის #007-492 საგადასახადო მოთხოვნის, სსიპ შემოსავლების სამსახურის 2018 წლის 26 იანვრის #1365 ბრძანების გასაჩივრებულ ნაწილში კანონიერება და #5350/2/2018 საჩივარზე საქართველოს ფინანსთა სამინისტროსთან არსებული დავების განხილვის საბჭოს 2018 წლის 16 მარტის გადაწყვეტილების კანონიერება.\n\n\nსაკასაციო სასამართლო მიუთითებს, რომ მოცემულ შემთხვევაში, სადავოა არსებობდა თუ არა საქართველოს საგადასახადო კოდექსის 269-ე მუხლის მე-7 ნაწილის მიხედვით შპს „...-ის“ დარიცხული სანქციებისაგან (საურავისაგან) გათავისუფლების საფუძვლები, ვინაიდან მოსარჩელის მითითებით, იგი წარმოადგენს კეთილსინდისიერ გადასახადის გადამხდელს და ამასთან, სსიპ შემოსავლების სამსახურის აუდიტის დეპარტამენტის 2018 წლის 9 თებერვლის #2825 ბრძანების საფუძველზე, შპს „...-ს“ შეუმცირდა ჯარიმა 43 953 ლარი.\n\n\nსაკასაციო სასამართლო მიუთითებს საქართველოს უზენაესი სასამართლოს 2014 წლის 7 ოქტომბრის გადაწყვეტილებაზე (საქმე #ბს-222-219(კ-14)), რომელშიც განმარტებულია, რომ საქართველოს საგადასახადო კოდექსის 269-ე მუხლის მე-7 ნაწილი საგადასახადო ორგანოს/სასამართლოს ანიჭებს დისკრეციულ უფლებამოსილებას, გაათავისუფლოს კეთილსინდისიერი გადასახადის გადამხდელი დარიცხული სანქციისაგან, რაც გულისხმობს, რომ საგადასახადო ორგანო არ არის ვალდებული, ნებისმიერ შემთხვევაში გამოიყენოს საქართველოს საგადასახადო კოდექსის ზემოაღნიშნული ნორმა. გადასახადის გადამხდელის კეთილსინდისიერების პრინციპი პასუხისმგებლობის გამომრიცხველ გარემოებად განიხილება. საქართველოს საგადასახადო კოდექსი გადასახადის გადამხდელის ქმედების შესაფასებლად არ განსაზღვრავს „კეთილსინდისიერების“ ან „არაკეთილსინდისიერების“ ცნებას. თუმცა კეთილსინდისიერების საკითხს საგადასახადო დავის გადაწყვეტისა და კონკრეტული საგადასახადო-სამართლებრივი ნორმების შეფარდების პროცესში განსაკუთრებული დატვირთვა გააჩნია. გადასახადის გადამხდელის კეთილსინდისიერება გულისხმობს პირის სუბიექტურ დამოკიდებულებას მის მიერ ჩადენილი ქმედებისადმი. პირს სწამს, რომ მისი ქმედება კანონიერია, არ არის მართლსაწინააღმდეგო. ამასთან, პირი მოქმედებს ე.წ საპატიებელი შეცდომის პირობებში, ანუ მან არ იცოდა და არც შეიძლებოდა სცოდნოდა, რომ ჩადიოდა აკრძალულ ქმედებას. საპატიებელი შეცდომის დროს პირი ფიქრობს, რომ არ არსებობს ისეთი ნორმა, რომელიც მის ქმედებას კრძალავს. მაშასადამე, მას არ გააჩნია სამართალდარღვევის ჩადენის შეგნება. მოცემულ შემთხვევაში კანონის მიზანს წარმოადგენს, საგადასახადო პასუხისმგებლობისგან გაათავისუფლოს არა სტანდარტულად შეცდომის დამშვები პირი, არამედ პირი, რომელიც სამართლებრივი შეცდომის არეალში მოქმედებდა, რადგან სამართლებრივი შეცდომის დროს პირი არასწორად აფასებს ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს. გადასახადის გადამხდელი შეიძლება კეთილსინდისიერად ცდებოდეს კანონის არსთან მიმართებაში, თუ აშკარად ბუნდოვანი და ორაზროვანი შინაარსის გამო კანონის ნორმა აზრთა სხვადასხვაობის, განსხვავებული ინტერპრეტაციისა და არაერთგვაროვანი განმარტების საშუალებას იძლევა.\n\n\nამდენად, საკასაციო სასამართლო იზიარებს სააპელაციო პალატის განმარტებას, რომ საქართველოს საგადასახადო კოდექსის 269-ე მუხლის მე-7 ნაწილი საგადასახადო პასუხისმგებლობისგან პირის გათავისუფლების იმგვარ საკითხებს აწესრიგებს, როდესაც უფლებამოსილ ორგანოს აძლევს შესაძლებლობას, გაათავისუფლოს საგადასახადო პასუხისმგებლობისგან პირი, თუ იგი საგადასახადო კანონმდებლობის ნორმის აშკარა ბუნდოვანი და ორაზროვანი შინაარსის გამო, კეთილსინდისიერად ცდებოდა კანონის არსთან მიმართებაში. აღნიშნული მუხლით გათვალისწინებული რეგულირების ქვეშ არ ექცევა შპს „...-ის“ მიერ ვალდებულებების შეუსრულებლობის საფუძველზე საქართველოს საგადასახადო კოდექსის შესაბამისად დაკისრებული საურავისაგან გათავისუფლების მოთხოვნა, რადგან შემოწმების მიხედვით დგინდება - საზოგადოებას 2017 წლის აგვისტოს თვეში არ ჰქონდა დეკლარირებული და საშემოსავლო გადასახადით დაბეგრილი ფიზიკურ პირზე განხორციელებული პროცენტის სახით განაცემი 1 484 ლარის ოდენობით. საქართველოს საგადასახადო კოდექსის 131-ე მუხლის მოთხოვნათა შესაბამისად, 2017 წლის აგვისტოს თვეში საზოგადოებას დაერიცხა ბიუჯეტის კუთვნილი საშემოსავლო გადასახადი ფაქტობრივად გაცემულ თანხაზე და დაერიცხა ჯარიმა საქართველოს საგადასახადო კოდექსის 275-ე მუხლის მიხედვით. შემოწმების მიერ, საქართველოს საგადასახადო კოდექსის 130-ე მუხლის შესაბამისად, დაკორექტირდა აგვისტოსა და სექტემბრის თვის საშემოსავლო გადასახადის დეკლარაციები და გადამხდელს დაერიცხა კუთვნილი საშემოსავლო გადასახადი და ჯარიმა საქართველოს საგადასახადო კოდექსის 275-ე მუხლის მოთხოვნათა დაცვით. ამასთან, საგულისხმოა ისიც, რომ მითითებული ნორმის საფუძველზე კეთილსინდისიერი გადამხდელის სანქციისაგან გათავისუფლება საგადასახადო ორგანოს დისკრეციული უფლებამოსილებაა, ისევე, როგორც იმის განსაზღვრა, თუ სანქციის რომელი სახისგან გათავისუფლება შეიძლება ჩაითვალოს მიზანშეწონილად. აღნიშნულიდან გამომდინარე, კასატორის არგუმენტაცია, რომ საგადასახადო ორგანო ვალდებულია გაათავისუფლოს გადამხდელი არა მხოლოდ ჯარიმისაგან, არამედ დარიცხული საურავისაგანაც, უსაფუძვლო და დაუსაბუთებელია.\n\n\nამდენად, საკასაციო სასამართლო მიუთითებს, რომ მოცემულ საქმეს არ გააჩნია არავითარი პრინციპული მნიშვნელობა სასამართლო პრაქტიკისათვის, ხოლო საკასაციო საჩივარს _ წარმატების პერსპექტივა.\n\n\nზემოთქმულიდან გამომდინარე, საკასაციო სასამართლო მიიჩნევს, რომ არ არსებობს საკასაციო საჩივრის დასაშვებობის საქართველოს ადმინისტრაციული საპროცესო კოდექსის 34-ე მუხლის მე-3 ნაწილით რეგლამენტირებული არც ერთი საფუძველი, რის გამოც საკასაციო საჩივარი არ უნდა იქნეს დაშვებული განსახილველად.\n\n\nამასთან, საკასაციო სასამართლო არ იზიარებს კასატორის მოსაზრებას მოცემულ შემთხვევაში საქალაქო სასამართლოს მიერ სახელმწიფო ბაჟის არასწორად დაკისრების თაობაზე და აღნიშნავს, რომ რამდენადაც განსახილველი შემთხვევა, თავისი არსით, ქონებრივ დავათა კატეგორიას განეკუთვნება, საქალაქო სასამართლოში საქმის განხილვისას მართებულად იქნა განსაზღვრული მოცემულ დავაზე გადასახდელი სახელმწიფო ბაჟის ოდენობა. რაც შეეხება საკასაციო ინსტანციის სასამართლოში სახელმწიფო ბაჟის საკითხს, საკასაციო სასამართლოს მითითებით, საქართველოს სამოქალაქო საპროცესო კოდექსის 39-ე მუხლის პირველი ნაწილის „გ“ ქვეპუნქტის თანახმად, სახელმწიფო ბაჟის ოდენობა საკასაციო საჩივრისათვის შეადგენს დავის საგნის ღირებულების 5 პროცენტს, მაგრამ არანაკლებ 300 ლარისა; ხოლო საქართველოს სამოქალაქო საპროცესო კოდექსის 401-ე მუხლის მე-4 ნაწილის მიხედვით, საკასაციო საჩივრის დაუშვებლად ცნობის შემთხვევაში პირს დაუბრუნდება მის მიერ გადახდილი სახელმწიფო ბაჟის 70 პროცენტი. განსახილველ შემთხვევაში, დავის საგნის ღირებულება შეადგენს 16165.51 ლარს. შესაბამისად, მოცემულ დავაზე წარმოდგენილი საკასაციო საჩივრისათვის გადასახდელი სახელმწიფო ბაჟის ოდენობაა - 808.3 ლარი (16165.51 ლარის 5 პროცენტი). საკასაციო საჩივრის დაუშვებლად ცნობისას, სახელმწიფო ბაჟის ამ უკანასკნელი ოდენობით გადახდის შემთხვევაში, საკასაციო საჩივრის ავტორს უნდა დაბრუნებოდა 808.3 ლარის 70 პროცენტი - 565.8 ლარი, ხოლო სახელმწიფო ბიუჯეტის სასარგებლოდ გადახდილად კი ჩათვლილიყო მათ შორის სხვაობა - 242.5 ლარი. ამდენად, ვინაიდან შპს „...-ის“ საკასაციო საჩივარზე ე. გ-ს 06.05.2019წ. საგადახდო დავალებით გადახდილი აქვს სახელმწიფო ბაჟი - 300 ლარის ოდენობით, შპს „...-ს“ (ს/კ ...) უნდა დაუბრუნდეს ფაქტობრივად გადახდილ და სახელმწიფოს სასარგებლოდ ჩასათვლელ სახელმწიფო ბაჟის თანხებს შორის სხვაობა - 57.5 ლარი (300-242.5=57.5) შემდეგი ანგარიშიდან: ქ. თბილისი, სახელმწიფო ხაზინა, ბანკის კოდი TRESGE22, მიმღების ანგარიშის #200122900, სახაზინო კოდი #300773150.\n  \nს ა რ ე ზ ო ლ უ ც ი ო   ნ ა წ ი ლ ი:\n \nსაკასაციო სასამართლომ იხელმძღვანელა საქართველოს ადმინისტრაციული საპროცესო კოდექსის პირველი მუხლით, 34-ე მუხლის მე-3 ნაწილით, საქართველოს სამოქალაქო საპროცესო კოდექსის 401-ე მუხლის მე-4 ნაწილით და\n  \nდ ა ა დ გ ი ნ ა:\n \n1. შპს „...-ის“ საკასაციო საჩივარი მიჩნეულ იქნეს დაუშვებლად;\n2. უცვლელად დარჩეს თბილისის სააპელაციო სასამართლოს ადმინისტრაციულ საქმეთა პალატის 2019 წლის 19 მარტის განჩინება;\n3. შპს „...-ს“ (ს/კ ...) დაუბრუნდეს საკასაციო საჩივარზე ე. გ-ის მიერ 06.05.2019წ. საგადახდო დავალებით გადახდილი სახელმწიფო ბაჟიდან - 300 ლარიდან 57.5 ლარი შემდეგი ანგარიშიდან: ქ. თბილისი, სახელმწიფო ხაზინა, ბანკის კოდი TRESGE22, მიმღების ანგარიშის #200122900, სახაზინო კოდი #300773150; \n4. საკასაციო სასამართლოს განჩინება საბოლოოა და არ საჩივრდება.\n \n \nთავმჯდომარე                                მ. ვაჩაძე\n  \nმოსამართლეები:                           ნ. სხირტლაძე\n  \n                                                       ვ. როინიშვილი\nჩამოტვირთვა\nგაზიარება\nთეგები:\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n33\n\nდოკუმენტის დათვალიერება\n\ninfohub@rs.ge",
    "title": "Document b41991d3-d005-4147-8609-8b8826e88863"
  }
}