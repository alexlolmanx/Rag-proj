{
  "id": "885bcb90-a88c-4c4c-97b4-c844f394bd74",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №23358/2/2024\n04 ნოემბერი 2024\nდოკუმენტის #:\n23358/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n01 ნოემბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№ 23358/2/2024 \n01 ნოემბერი 2024 \nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს ------- (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 3.10.2024 წელს განიხილა და მიიღო გადაწყვეტილება შპს „---------“ის 24.06.2024 წელს რეგისტრირებულ საჩივარზე (რეგისტრაციის №23358/2/2024).\n\n\nდავის საგანი:\nნაღდი ფულის არაგონივრული ნაშთის და სალაროდან კომპანიაზე გადახდილად აღრიცხული თანხის დირექტორზე გაცემულ ხელფასად განხილვა.\n\n\nგასაჩივრებული გადაწყვეტილება:\n1. აუდიტის დეპარტამენტის 10.04.2024 წლის №072-2 საგადასახადო მოთხოვნა;\n2. შემოსავლების სამსახურის 5.06.2024 წლის №13400 ბრძანება.\n\n\nდარიცხული თანხა: 238 293,45 ლარი.\nმათ შორის:\nგადასახადი - 135 919\nდღგ - 54 604\nმოგების გადასახადი - (- 1 425)\nსაშემოსავლო გადასახადი - 82 740\nჯარიმა - 81 400\nსაურავი - 20 974,45\n\n\nფაქტების აღწერა/დარიცხვის საფუძვლები\nაუდიტის დეპარტამენტის 29.03.2024 წლის კამერალური საგადასახადო შემოწმების აქტით შემოწმებულია 1.01.2021 წლიდან 1.01.2024 წლამდე პერიოდი.\nსაგადასახადო შემოწმების მიმდინარეობისას გაანალიზდა საწარმოს სალაროს გონივრული ნაშთი „ცალკეულ შემთხვევებში პირის საგადასახადო ვალდებულებების განსაზღვრის მიზნით მეთოდური მითითებების დამტკიცების თაობაზე“ შემოსავლების სამსახურის უფროსის 8.07.2019 წლის №22708 ბრძანებით დამტკიცებული „სალაროში ნაღდი ფულის შესახებ“ (დანართი №9) მეთოდური მითითების მიხედვით. შედეგად დადგინდა, რომ ბუღალტრული აღრიცხვის მონაცემებით, შესამოწმებელი პერიოდის ბოლოსთვის, 2023 წლის დეკემბრის თვის ნაღდი ფულის ნაშთი შეადგენდა 208 192 ლარს, ხოლო შესაბამისი პერიოდის გონივრული ნაშთი - 0 ლარს. შემოწმებით გამოვლენილი არაგონივრული ნაშთი 208 192 ლარი, შესამოწმებელი პერიოდის ბოლოსთვის ჩაითვალა დირექტორზე გაცემულ ხელფასად და დაიბეგრა გადახდის წყაროსთან საგადასახადო კოდექსის 154-ე მუხლის საფუძველზე. შედეგად, კომპანიას ასევე დაეკისრა ჯარიმა საგადასახადო კოდექსის 275-ე მუხლით.\nგადამხდელის საბუღალტრო პროგრამის ანალიზისას დადგინდა, რომ შესამოწმებელ პერიოდში უფიქსირდება სალაროდან თანხის გაცემა ე.წ. „-------“ კომპანიაზე (შპს ---------- ს/ნ ---------) 99 039 ლარის ოდენობით. შემოწმების პროცესში მოხდა დაკავშირება შპს --------- წარმომადგენლებთან, რომლებმაც წერილობითი ახსნა-განმარტების სახით დაადასტურეს, რომ აღნიშნული თანხა მათ არ მიუღიათ (მხოლოდ ბანკით ახდენენ ჩარიცხვა-გადარიცხვის ოპერაციებს). გამომდინარე აღნიშნულიდან, საგადასახადო კოდექსის 73-ე მუხლის მე-9 ნაწილის „ბ“ ქვეპუნქტის საფუძველზე ოპერაციის დაკვალიფიცირდა დირექტორზე ხელფასის განაცემად. საგადასახადო კოდექსის 104-ე და 154-ე მუხლების შესაბამისად, ზემოაღნიშნული თანხა დაბეგრილი იქნა საშემოსავლო გადასახადით. საწარმოს დაერიცხა ასევე ჯარიმა საგადასახადო კოდექსის 275-ე მუხლის საფუძველზე.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 10.04.2024 წლის №072-2 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 5.06.2024 წლის №13400 ბრძანებით საჩივარი დაკმაყოფილდა ნაწილობრივ, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე, 136-ე, 73-ე, 101-ე, 154-ე, 72-ე, 105-ე, 43-ე მუხლებზე და საქართველოს ზოგადი ადმინისტრაციული კოდექსის 96–ე მუხლზე.\nმომჩივანი არ ეთანხმება სალაროს არაგონივრული ნაშთის საწარმოს დირექტორზე გაცემულ ხელფასად განხილვის საფუძველზე განსაზღვრულ საგადასახადო ვალდებულებებს და ითხოვს სალაროდან გახარჯულ თანხებში დეკლარირებული/დაბეგრილი 9 500 ლარის გათვალისწინებას.\nმიუთითებს, რომ ბუღალტრულ პროგრამა ორისში საწარმოს გამორჩენილი აქვს დივიდენდის თანხის სალაროდან გახარჯვის აღნიშვნა, რამაც შესაძლოა აუდიტის დეპარტამენტი შეიყვანა შეცდომაში. ასევე, მომჩივანი ითხოვს გაწეული ხარჯის გათვალისწინებას. წარმოდგენილი აქვს ხარჯთაღრიცხვა, სადაც მითითებულია სამუშაოები, სხვადასხვა მასალების გახარჯვა, რაც დადასტურებულია, თუმცა ეს მასალები შეძენის დოკუმენტებში არ ფიგურირებს (ლითონის კარი, მეტალო პლასტმასის კარ-ფანჯარა და ა.შ.). \nზემოაღნიშნული სამართლებრივი ნორმების, საქმეზე არსებული მასალებისა და გადასახადის გადამხდელის არგუმენტაციის გათვალისწინებით, მე-2 სადავო საკითხთან დაკავშირებით, შემოსავლების სამსახურმა მიიჩნია, რომ უნდა დაევალოს აუდიტის დეპარტამენტს გადასახადის გადამხდელის არგუმენტებისა და საჩივარზე თანდართული მტკიცებულებების გათვალისწინებით, ყოველმხრივ შეისწავლოს/გამოიკვლიოს სადავო საკითხი და შესწავლის შედეგებიდან გამომდინარე, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\n\n\nმომჩივნის არგუმენტაცია\nსალაროს ნაშთის გაანგარიშებისას შემმოწმებლებმა მხედველობაში არ მიიღეს კომპანიის მიერ დაბეგრილი 9 500 ლარის დივიდენდის გაცემა და აღნიშნული თანხა დაბეგრილია საშემოსავლო გადასახადით 25%. \nშემოწმების აქტში საკითხი №3 და საკითხი №4 ეხება სალაროში დალექილი ნაშთების, დაუსაბუთებელი ხარჯების 25%-ით დაბეგვრას. \nაღნიშნული დივიდენდის თანხა დაბეგრილი და დეკლარირებულია. მიწოდებულ ორისის პროგრამაშიც გამორჩენილია მოცემული დივიდენდის თანხის სალაროდან ხარჯვის აღნიშვნა, რაც შესაძლოა ყოფილიყო შემმოწმებლების შეცდომაში შეყვანის მიზეზი.\nსალაროში ნაშთის დიდი ნაწილი გახარჯულია ისეთ მასალებზე, რომლებიც სამუშაო პროცესში გაიხარჯა, მაგრამ სხვადასხვა მიზეზის გამო, მათი შეძენის დოკუმენტები ვერ იქნა მიღებული.\nწარმოადგენს ხარჯთაღრიცხვებს, სადაც მითითებულია სამუშაოები, სხვადასხვა მასალების გახარჯვა, რაც დადასტურებულია, მაგრამ ეს მასალები შეძენის დოკუმენტებში არ ფიგურირებს (ლითონის კარი, მეტალო-პლასტმასის კარ-ფანჯარა და ა.შ (დანართები)). ასევე სალაროს რეალურ ნაშთად ჩათვლილია 0 ლარი, გონივრული ნაშთიც კი არ არის გათვალისწინებული. თანხები ნაცვლად 20%-ისა დაბეგრილია 25%-ით. \nითხოვს შემმოწმებელს მიეცეს მითითება ხელახლა გადაიანგარიშოს სალაროს ნაშთი, გაითვალისწინოს სალაროდან გახარჯულ თანხებში დეკლარირებული და დაბეგრილი 9 500 ლარი და შეუმცირდეს უსაფუძვლოდ დარიცხული საშემოსავლო გადასახადი.\nითხოვს შეუმცირდეს დაუსაბუთებლად დარიცხული საშემოსავლო გადასახადი, დოკუმენტების გარეშე გაწეულ ხარჯებზე გამოყენებული იქნას 75/25 მიდგომა, გათვალისწინებული იქნას სალაროში ფაქტიურად არსებული ნაშთი გონივრულობის ფარგლებში და დაუსაბუთებელი სალაროს ნაშთი დაიბეგროს 20%-ით. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის პირველი და მე-3 ნაწილების თანახმად:\n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა.\n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე. \nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. \nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nშემოწმების შედეგად დადგენილია, რომ ბუღალტრულად შესამოწმებელი პერიოდის ბოლოსთვის დაფიქსირებულია ნაღდი ფულის ნაშთი. შესამოწმებელ პერიოდში საწარმოს უფიქსირდება სალაროდან თანხის გაცემა ე.წ. „---------“ კომპანიაზე (შპს --------- ს/ნ ----------) 99 039 ლარის ოდენობით, რომლის წარმომადგენელმა წერილობითი ახსნა-განმარტებით დაადასტურა, რომ აღნიშნული თანხა არ მიუღია.\nშემოსავლების სამსახურის 5.06.2024 წლის №13400 ბრძანებით, სალაროს არაგონივრული ნაშთის გაანგარიშების და დაბეგვრის საკითხთან დაკავშირებით, აუდიტს დეპარტამენტს დაევალა, გადასახადის გადამხდელის არგუმენტებისა და საჩივარზე თანდართული მტკიცებულებების გათვალისწინებით, ყოველმხრივ შეისწავლოს/გამოიკვლიოს სადავო საკითხი და შესწავლის შედეგებიდან გამომდინარე, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\nაღნიშნულიდან გამომდინარე, შემოსავლების სამსახურის 5.06.2024 წლის №13400 ბრძანების შინაარსის გათვალისწინებით, საბჭოს მიაჩნია, რომ შემოსავლების სამსახურის ბრძანებით მიღებული გადაწყვეტილება მართლზომიერია და არ არსებობს აღნიშნული გადაწყვეტილებისგან განსხვავებული გადაწყვეტილების მიღების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nდაბეგვრას დაქვემდებარებული განაცემი\nგადახდის წყაროსთან გადასახადის დაკავბის ვალდებულება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n21\n\nდოკუმენტის დათვალიერება\n\ninfohub@rs.ge",
    "title": "Document 885bcb90-a88c-4c4c-97b4-c844f394bd74"
  }
}