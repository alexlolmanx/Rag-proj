{
  "id": "7e69c857-64ab-4201-8c1c-8f20f217c61d",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19438/2/2023\n31 მაისი 2023\nდოკუმენტის #:\n19438/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n25 მაისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდავის განმხილველი ორგანოს გადაწყვეტილება\nჩამოტვირთვა\nგაზიარება\n№19438/2/2023\n25.05.2023\n\n\n\n\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „----------“ (ს/ნ ----------)\nმოპასუხე: აუდიტის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 25.05.2023 წელს განიხილა და მიიღო გადაწყვეტილება შპს „-----------“ 18.04.2023 წელს რეგისტრირებულ საჩივარზე (რეგისტრაციის №19438/2/2023).\n\n\nდავის საგანი:\nდავების განხილვის საბჭოს 9.12.2022 წლის №18033/2/2022 გადაწყვეტილების აღსრულების\nშედეგები.\n\n\nგასაჩივრებული გადაწყვეტილება:\nაუდიტის დეპარტამენტის 2023 წლის 10 მარტის №006-89 საგადასახადო მოთხოვნა.\n\n\nდარიცხული თანხა: 68 070 ლარი.\nმათ შორის:\nქონების გადასახადი - 39 784\nჯარიმა - 15 094\nსაურავი - 13 192\n\n\nფაქტების აღწერა\nშემოსავლების სამსახურის აუდიტის დეპარტამენტის 2022 წლის 1 მარტს №5352 ბრძანების საფუძველზე ჩატარდა კომპანიის საქმიანობის კამერალური თემატური საგადასახადო შემოწმება. შემოწმების შედეგები აისახა 2022 წლის 30 მაისის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით: \nშემოსავლების სამსახურის გადასახადების ადმინისტრირების საინფორმაციო სისტემის და საჯარო რეესტრის ეროვნული სააგენტოს მონაცემების ანალიზით გამოვლინდა, რომ საწარმოს საკუთრებაში უფიქსირდება: -----------სარდაფი 144.53 კვ.მ (ს/კ -----------); ქ. --------- (ნაკ.1-----) სხვენი 356.87 კვ.მ (ს/კ -----------) და ქ. ------------ (ს/კ -----------): კერძოდ, პირველი სართულის საერთო ფართობი შეადგენს 370.93 კვ.მ-ს, მე-2 სართულის საერთო ფართობი შეადგენს 376.14 კვ.მ-ს, ხოლო მე-3 სართულის საერთო ფართობი - 368.38 კვ.მ-ს. გადასახადის გადამხდელს 2019-2020 წლების შესაბამისი პერიოდის ქონების გადასახადის წლიურ დეკლარაციებში არ აქვს ასახული დასაბეგრი ქონება, ხოლო 2021 წელს დეკლარირებული აქვს ქ. ---------არსებული ქონება (ს/კ ------------), რომლის საბაზრო ფასი მნიშვნელოვნად შემცირებულია. \nსაგადასახადო კოდექსის 201-ე და 202-ე მუხლების მიხედვით, საგადასახადო შემოწმების შედეგად, კომპანიის საკუთრებაში არსებულ უძრავ ქონებებზე, შესაბამისი ტერიტორიული ერთეულისთვის დადგენილი განაკვეთის მიხედვით, შესაბამისი საბაზრო ღირებულებიდან, განისაზღვრა ქონების გადასახადი და შესაბამის საანგარიშო პერიოდებში მომჩივანს დაერიცხა კუთვნილი გადასახადი და დაეკისრა ჯარიმა საგადასახადო კოდექსის 275-ე მუხლის მე-2 ნაწილის შესაბამისად.\nშემოწმების აქტის საფუძველზე გამოიცა აუდიტის დეპარტამენტის 2022 წლის 21 ივნისის №15751 ბრძანება და №006-228 საგადასახადო მოთხოვნა. მომჩივანს დამატებით გადასახდელად განესაზღვრა 135 726 ლარი.\nაღნიშნული საგადასახადო მოთხოვნა 2022 წლის 20 ივლისს გასაჩივრდა შემოსავლების სამსახურში, რომელმაც 2022 წლის 28 სექტემბრის №24861 ბრძანებით არ დააკმაყოფილა საჩივარი, რაც 19.10.2022 წელს გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაბჭოს 9.12.2022 წლის №18033/2/2022 გადაწყვეტილებით საჩივარი დაკმაყოფილდა ნაწილობრივ. დაევალა აუდიტის დეპარტამენტს, შეისწავლოს/შეაფასოს მომჩივნის მიერ წარმოდგენილი მტკიცებულებები და სათანადო საფუძვლების არსებობის შემთხვევაში, განახორციელოს დარიცხული თანხის კორექტირება (შემცირება). დანარჩენ ნაწილში საჩივარი არ დაკმაყოფილდა.\nდავების განხილვის საბჭოს გადაწყვეტილების საფუძველზე გამოიცა აუდიტის დეპარტამენტის 23.02.2023 წლის დასკვნა, 10.03.2023 წლის №4558 ბრძანება და №006-89 საგადასახადო მოთხოვნა, რომელთა შესაბამისად მომჩივანს შეუმცირდა დარიცხული თანხა 50 017 ლარით და მისმა საგადასახადო ვალდებულებამ შეადგინა 68 070 ლარი.\nკორექტირებული საგადასახადო მოთხოვნა გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nმომჩივნის არგუმენტაცია\nკომპანია ეკუთვნოდა დირექტორის მეუღლეს, რომელიც მოულოდნელად გარდაიცვალა და მემკვიდრეობით ერგო საწარმო და მისი დირექტორობა. ის არის ექიმი-ონკოლოგი და პირნათლად ასრულებს თავის უფლება/მოვალეობებს, ზრდის 4 შვილს და არის კანონმორჩილი მოქალაქე და გადასახადის გადამხდელი. თუმცა, ვინაიდან არ ერკვევა არც ბუღალტერიაში და არც ფინანსურ საკითხებში, ენდო ახლობელს, რომელსაც მიანდო საგადასახადო დეკლარაციის წარდგენა. მას წარუდგენია ცარიელი, ნულოვანი დეკლარაციები, რის შემდეგაც საგადასახადო შემოწმების აქტით დაერიცხა მიწის გადასახადი და სანქციები. იმის მაგივრად რომ დაშვებული შეცდომა გამოესწორებინათ და უკვე სწორად, დაზუსტებული ციფრებით წარედგინათ ქონების გადასახადი (გარდა მიწისა), კვლავ ცარიელი დარჩა 2019 და 2020 წელზე ქონების გადასახადი, ხოლო 2021 წელს ქონების ღირებულება დაფიქსირებულია 70 000 ლარი, რასაც ბუნებრივია არ ეთანხმება. თუმცა, არც აუდიტის დეპარტამენტის მიერ დადგენილი ქონების ღირებულება შეესაბამებოდა რეალობას და გასაჩივრების შემდეგ მოხდა გადასახადის გაანგარიშება. საგადასახადო საკითხებში გაურკვევლობის გამო აღმოჩნდა ამ მდგომარეობაში.\n2023 წლის 1 აპრილს წარდგენილი იქნა ქონების გადასახადის დეკლარაცია სრული მონაცემებით ქონების გადასახადსა და მიწის გადასახადზე და ასვე ვადაში გადახდილია შესაბამისი გადასახადიც.\nმიუხედავად იმისა, რომ მოხდა გადასახადის გადაანგარიშება, ითხოვს სანქციების მოხსნას, რადგან საწარმოსთვის, რომელსაც არანაირი ეკონომიკური საქმიანობა არ გააჩნია, არ იღებს არანაირ შემოსავალს, აღნიშნული სანქციები კოლოსალურია და სრულად დირექტორის მიერ არის გადასახდელი, პირადი შემოსავლებიდან. გადასახდელია საგადასახადო შემოწმებით დარიცხული თანხები და 15.06.2023 წლის საავანსო გადასახდელი.\nზემოაღნიშნულიდან გამომდინარე, ითხოვს გათავისუფლდეს დაკისრებული სანქციებისგან, რის შემდეგაც გადაწყვეტილების მიღებიდან არაუგვიანეს მომდევნო თვის ბოლომდე გადახდილი იქნება გადასახადის ძირითადი თანხა. ესმის რომ ამის შემდეგ სანქცია-საურავებზე აღარ მოხდება დამატებითი სანქციების დარიცხვა, მაგრამ უნდა გასწორდეს დავალიანება და ყველა ვალდებულება შესრულებული იყოს ბიუჯეტის წინაშე.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nდავების განხილვის საბჭოს 9.12.2022 წლის №18033/2/2022 გადაწყვეტილებით, დაევალა აუდიტის დეპარტამენტს, შეისწავლოს/შეაფასოს მომჩივნის მიერ წარმოდგენილი მტკიცებულებები და სათანადო საფუძვლების არსებობის შემთხვევაში, განახორციელოს დარიცხული თანხის კორექტირება (შემცირება).\nაუდიტის დეპარტამენტის დასკვნით დგინდება, რომ გადასახადის გადამხდელის მიერ წარმოდგენილია შპს „---------- “ შეფასების დასკვნა, რომელსაც აფასებს სერტიფიცირებული ექსპერტი. წარმოდგენილ შეფასებებში აღწერილია შეფასების დღეს არსებული მდგომარეობა, წარმოდგენილია სურათები და შესაბამისად მითითებულია არსებული საბაზრო ფასები. აღნიშნულის გათვალისწინებით, გადაანგარიშებას (შემცირებას) დაექვემდებარა შემოწმების აქტით დარიცხული გადასახადი 33 345 ლარით და ჯარიმა - 16 672 ლარით.\nმომჩივანი არ უთითებს თუ რა ნაწილში არ განხორციელდა დავების განხილვის საბჭოს გადაწყვეტილების აღსრულება და ითხოვს დაკისრებული სანქციებისგან გათავისუფლებას. თუმცა, საბჭო ვერ იმსჯელებს აღნიშნულ საკითხზე, ვინაიდან განსახილველ შემთხვევაში სადავოა (გასაჩივრებულია) დავების განხილვის საბჭოს 2022 წლის 9 დეკემბრის №18033/2/2022 გადაწყვეტილების აღსრულების საკითხი - რამდენად სწორად და სრულად აღსრულდა აღნიშნული გადაწყვეტილება აუდიტის დეპარტამენტის მიერ. შესაბამისად, საბჭო ვერ გასცდება აღნიშნულ ფარგლებს.\nსაქმეში არსებული მასალების შესწავლის საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ აუდიტის დეპარტამენტის მიერ სრულყოფილად აღსრულდა დავების განხილვის საბჭოს გადაწყვეტილება და გასაჩივრებული აქტის შინაარსი შეესაბამება დავის განხილვისას მიღებული გადაწყვეტილების შინაარსს. შესაბამისად, არ არსებობს მომჩივნის მოთხოვნის დაკმაყოფილების საფუძველი.\n\n\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ \nქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nდავის წარმოება\nსხვადასხვა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n28\n\nდოკუმენტის დათვალიერება\n\ninfohub@rs.ge",
    "title": "Document 7e69c857-64ab-4201-8c1c-8f20f217c61d"
  }
}