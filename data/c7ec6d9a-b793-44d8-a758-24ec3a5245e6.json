{
  "id": "c7ec6d9a-b793-44d8-a758-24ec3a5245e6",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20175/2/2023\n12 იანვარი 2024\nდოკუმენტის #:\n20175/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n09 იანვარი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ეკონომიკური საქმიანობით მიღებული შემოსავლები, დღგ-ით დასაბეგრი ოპერაციები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№20175/2/2023\n09 იანვარი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ი/მ ------ (ს/ნ -----) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 27.12.2023 წელს განიხილა და მიიღო გადაწყვეტილება ი/მ -------ს 5.07.2023 წელს რეგისტრირებულ საჩივარზე (რეგისტრაციის №20175/2/2023).\n\n\nდავის საგანი: \nარაპირდაპირი მეთოდით განსაზღვრული ფასნამატი. \n\n\nგასაჩივრებული გადაწყვეტილება: \n1. აუდიტის დეპარტამენტის 2022 წლის 13 ივლისის №081-122 საგადასახადო მოთხოვნა; \n2. შემოსავლების სამსახურის 2023 წლის 15 ივნისის №13552 ბრძანება. \n\n\nდარიცხული თანხა: 297 364 ლარი. \nმათ შორის: \nგადასახადი - 185 133 \nდღგ - 94 474 \nსაშემოსავლო გადასახადი - 90 659 \nჯარიმა - 86 130 \nსაურავი - 26 101 \n\n\nფაქტების აღწერა \nგადასახადის გადამხდელის საქმიანობაა მეორადი საბურავების შეძენა-რეალიზაცია, როგორც საცალო, ასევე საბითუმო. \nშემოსავლების სამსახურის აუდიტის დეპარტამენტის 2022 წლის 14 მარტის №6368 ბრძანების საფუძველზე ჩატარდა მომჩივნის საქმიანობის 2019 წლის 1 იანვრიდან 2022 წლის 1 აპრილამდე პერიოდის კამერალური საგადასახადო შემოწმება. შემოწმების შედეგები აისახა 2022 წლის 29 ივნისის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\nმომჩივანი საბურავების იმპორტს ახორციელდებს ------დან. შეძენის დოკუმენტებში (ინვოისები) საბურავები ასახულია რაოდენობრივად. შესაბამისად, არ არის განსაზღვრული საბურავების ზომები და ხარისხები. გადასახადის გადამხდელს არ წარუდგენია ბუღალტრული აღრიცხვა და სასაქონლო-მატერიალური მარაგების მოძრაობის ცხრილები. ამასთან, საგადასახადო მონიტორინგის დეპარტამენტის მიერ განხორციელდა საბურავების ფაქტობრივი ნაშთების ინვენტარიზაცია, რომლის საფუძველზეც გამოვლინდა საბურავების რაოდენობრივი ნაშთი. \nსაგადასახადო კოდექსის 73-ე მუხლის საფუძელზე დასაბეგრი შემოსავლები განისაზღვრა არაპირდაპირი მეთოდით. კერძოდ, საბურავების საცალო სარეალიზაციო ფასი განისაზღვრა ინვენტარიზაციის შედეგად დადგენილი ფაქტობრივად არსებული საბურავების სარეალიზაციო ფასების საფუძველზე. შედეგად, საშუალო სარეალიზაციო ფასმა შეადგინა 41 ლარი, დღგ-ის გარეშე (ფასნამატის კუთხით აღნიშნული ფასები მერყეობს 100%-ის ფარგლებში). გარდა ამისა შესწავლილია: \n1) ის სასაქონლო ზედნადებები და საგადასახადო ანგარიშ-ფაქტურები, რომლებიც გამოწერილია მომჩივნის მიერ „საცალო“ რეალიზაციაზე მცირე რაოდენობით (აღნიშნული ანალიზით საცალო სარეალიზაციო ფასმა შეადგინა 66 ლარი); \n2) სხვა ანალოგიური საქმიანობის მქონე პირების ფასნამატები და საბურავების საშუალო სარეალიზაციო ფასები, რომლის საფუძველზეც გამოვლენილი სარეალიზაციო ფასები აღემატება ინვენტარიზაციის მასალებში დაფიქსირებულ ფასებს.\nზემოაღნიშნულიდან გამომდინარე, შემოწმების შედეგად გამოვლენილი რეალიზებული საბურავების რაოდენობის და ინვენტარიზაციის მასალებით დადგენილი სარეალიზაციო ფასის (41 ლარი) საშუალებით გაანგარიშდა მეწარმის დასაბეგრი ბრუნვები. შედეგად, გაიზარდა გადასახადის გადამხდელის მიერ დეკლარირებული ერთობლივი შემოსავალი და დღგ-ით დასაბეგრი ბრუნვა. მომჩივანს დაერიცხა გადასახადები და დაეკისრა საგადასახადო კოდექსის 275-ე მუხლით გათვალისწინებული ჯარიმა. \nშემოწმების აქტის საფუძველზე გამოიცა აუდიტის დეპარტამენტის 2022 წლის 13 ივლისის №18417 ბრძანება და №081-122 საგადასახადო მოთხოვნა. მომჩივანს დამატებით გადასახდელად განესაზღვრა 297 364 ლარი.\nაღნიშნული საგადასახადო მოთხოვნა 2022 წლის 16 აგვისტოს გასაჩივრდა შემოსავლების სამსახურში, რომელმაც 2022 წლის 5 სექტემბრის №22831 ბრძანებით, საგადასახადო კოდექსის 301-ე მუხლის „ე“ ქვეპუნქტის საფუძველზე, განუხილველი დატოვა საჩივარი მისი წარდგენის კანონით დადგენილი ვადის დარღვევის გამო. \nშემოსავლების სამსახურის 2022 წლის 5 სექტემბრის №22831 ბრძანება 7.09.2022 წელს გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში, რომელმაც 3.02.2023 წლის №17718/2/2022 გადაწყვეტილებით დააკმაყოფილა საჩივარი. გაუქმდა შემოსავლების სამსახურის 2022 წლის 5 სექტემბრის №22831 ბრძანება და საჩივარი დაუბრუნდა ამავე სამსახურს განსახილველად. \nშემოსავლების სამსახურმა განიხილა დაბრუნებული საჩივარი და 2023 წლის 15 ივნისის №13552 ბრძანებით ნაწილობრივ დააკმაყოფილა იგი. არაპირდაპირი მეთოდის გამოყენებით განსაზღვრული ფასნამატის დაზუსტების მიზნით, დაევალა აუდიტის დეპარტამენტს, იხელმძღვანელოს ამავე დეპარტამენტში არსებული ინფორმაციით, კერძოდ, მსგავსი საქმიანობის განმახორციელებელ აუდირებულ გადამხდელებთან დადგენილი მონაცემებით და სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება). დანარჩენ ნაწილში საჩივარი არ დაკმაყოფილდა. \nშემოსავლების სამსახურის 2023 წლის 15 ივნისის №13552 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 136-ე, 49-ე, 61-ე, 73-ე, მე-80, მე-100, 102-ე, მე-2, 160-ე, 161-ე, 158-ე, 159-ე, 163-ე, 164-ე, 43-ე მუხლებზე და ზოგადი ადმინისტრაციული კოდექსის 96-ე მუხლზე. \nწარდგენილ საჩივარში გადასახადის გადამხდელი განმარტავს, რომ მეორადი საბურავების ბიზნესის სპეციფიკიდან გამომდინარე, პირველ ეტაპზე ხდება იმპორტირებული საქონლიდან რეალიზება - საშუალო ხარისხის დაბალი სარეალიზაციო ფასიანი მეორადი საბურავების, საქონლის ნაშთად კი რჩება უკვე უკეთესი ხარისხის და შესაბამისად მაღალ ფასიანი საქონელი. ინვენტარიზაციის შედეგად დაფიქსირებული მაღალი ფასნამატის გამომწვევი ერთ-ერთი მიზეზიც ზუსტად ამით არის განპირობებული. ამასთან, არასამართლიანია ინვენტარიზაციის ფასნამატის (ფასის) გავრცელება წინა 3 საანგარიშო პერიოდებზეც, ვინაიდან არ იძლევა რეალურ სურათს, იმ ფაქტობრივი გარემოებებიდან გამომდინარე, რომ 2022 წლის დასაწყისში, როდესაც ინვენტარიზაცია ჩატარდა მკვეთრად იყო უკვე გაზრდილი საქართველოში ყველა საქონელსა, თუ მომსახურებაზე ფასები, რამაც შესაბამისად იძულებული გახადა გაეზარდა სარეალიზაციო ფასები მეორად საბურავებზეც საშუალოდ 20%-30%-ით იმის გამოც, რომ გაიზარდა თავად -----ში მეორადი საბურავების ფასები, ასევე გაიზარდა სატრანსპორტო გადაზიდვის ხარჯებიც. გარდა ამისა, დოკუმენტური რეალიზაციის წილი მთლიან რეალიზაციაში შეადგენს 43%-ს და უფრო რეალური იქნება თუკი გავრცელდება დოკუმენტური რეალიზაციის საშუალო შეწონილი ფასი, რომელიც შეადგენს 30,32 ლარს (ერთეული საქონლის სარეალიზაციო ფასები მერყეობს 20 ლარიდან 309 ლარის ჩათვლით), ნაცვლად ინვენტარიზაციით დადგენილი 41 ლარისა. მომჩივანი ითხოვს დაევალოს აუდიტის დეპარტამენტს, არაპირდაპირი მეთოდით შემოსავლის გაანგარიშებისას რეალიზებული პროდუქციის თვითღირებულებაზე (რაოდენობაზე) გაავრცელოს დოკუმენტური ფასნამატი (ფასი), ნაცვლად ინვენტარიზაციის ფასნამატისა (ფასისა) და გადასახადის გადამხდელის მონაწილეობით გაასწოროს ტექნიკური შეცდომები. \nზემოხსენებული სამართლებრივი ნორმების, დადგენილი ფაქტობრივი გარემოებებისა და გადასახადის გადამხდელის წარდგენილი არგუმენტების გათვალისწინებით, შემოსავლების სამსახურმა მიიჩნია, რომ არაპირდაპირი მეთოდის გამოყენებით განსაზღვრული ფასნამატის დაზუსტების მიზნით, უნდა დაევალოს აუდიტის დეპარტამენტს იხელმძღვანელოს ამავე დეპარტამენტში არსებული ინფორმაციით, კერძოდ, მსგავსი საქმიანობის განმახორციელებელ აუდირებულ გადამხდელებთან დადგენილი მონაცემებით და სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება). \n\n\nმომჩივნის არგუმენტაცია \nსაგადასახადო შემოწმების აქტს არ ახლავს გადასახადების გამოანგარიშების ცხრილები, დანართები. აუდიტის დეპარტამენტს არ გადაუგზავნია შემოწმების აქტის დანართები გადასახადების გაანგარიშებაზე. ამასთან, გადასახადის გადამხდელის წარმომადგენლებმა არაერთხელ მიმართეს აუდიტის დეპარტამენტს შემოწმების მასალების გადაგზავნასთან დაკავშირებით, რომელიც დასტურდება აუდიტორთან ელექტრონულ ფოსტაზე მიწერით, კომუნიკატორისა და კანცელარიაში წარდგენილი განცხადებებით, მაგრამ აუდიტის დეპარტამენტისგან არ მიუღიათ საქმის მასალები და გაანგარიშების ცხრილები, თუ როგორ იქნა შემოწმების შედეგები გამოყვანილი. \nგადასახადის გადამხდელი არ ეთანხმება შემოსავლების სამსახურის 2023 წლის 15 ივნისის №13552 ბრძანებას და აღნიშნავს, რომ პირველ რიგში შემოსავლების სამსახურს დეტალურად უნდა ემსჯელა თუ რამდენად სწორად და სრულყოფილად იქნა აუდიტის დეპარტამენტის მიერ გამოკვლეული საქმისათვის მნიშვნელოვანი ყველა გარემოება, რათა სწორად განესაზღვრა გადასახადის გადამხდელისთვის საგადასახადო ვალდებულებები შესაბამისი პერიოდებისთვის. კერძოდ: \n1) არაპირდაპირი მეთოდის გამოყენებისას, როდესაც გადასახადის გადამხდელის მიერ რეალიზებული პროდუქციის რაოდენობებზე/თვითღირებულებებზე ფასების/ფასნამატის გავრცელებისას აუდიტორს რა გარემოებების მიხედვით უნდა ეხელმძღვანელა: ფასნამატი უნდა გაეანგარიშებინა გადამხდელის დოკუმენტური რეალიზაციაში დაფიქსირებული ფასებიდან (რომლის წილი მთლიან გაყიდვებში აღემატება 43 პროცენტს), უნდა აეღო თუ არა ფასები შესამოწმებელი პერიოდის ბოლოსთვის ჩატარებული ინვენტარიზაციის შედეგებიდან თუ უნდა ეხელმძღვანელა მსგავსი საქმიანობის განმახორციელებელ აუდირებულ გადამხდელებთან დადგენილი მონაცემებით.\nარაპირდაპირი მეთოდის გამოყენებისას, კერძოდ, გასაყიდი ფასების/ფასნამატის დასადგენად, აუდიტის დეპარტამენტმა იხელმძღვანელა ჩატარებული ინვენტარიზაციის შედეგებიდან გამომდინარე. დამატებით საგადასახადო შემოწმების აქტის №1 საკითხში შემმოწმებელმა აუდიტორმა აღნიშნა, რომ შემოწმების მიერ შესწავლილ და დამუშავებულ იქნა მსგავსი საქმიანობის განმახორციელებელ აუდირებულ გადამხდელებთან დადგენილი მონაცემები, რომლის თანახმადაც აუდირებული ფასები/ფასნამატი აღემატება ინვენტარიზაციით დადგენილ ფასებს/ფასნამატებს. აღნიშნულ გარემოებაზე შემოსავლების სამსახურს ყურადღება არ გაუმახვილებია მიუხედავად იმისა, რომ 2023 წლის 20 აპრილის №80455/1/2023 საჩივარში და ამ საჩივრის განხილვისას წარმომადგენლების მიერ დასაბუთებულ იქნა შემოწმების შედეგებთან დაკავშირებული პრეტენზიები, რომელიც გამყარებულ იქნა დამატებით ინფორმაცია/დოკუმენტაციით. ამ შემთხვევაში შემოსავლების სამსახურს უნდა დაევალებინა აუდიტის დეპარტამენტისთვის არაპირდაპირი მეთოდის გამოყენებისას ეხელმძღვანელა დოკუმენტური ფასების/ფასნამატების მიხედვით, შეესწავლა გადასახადის გადამხდელის მიერ წარდგენილი მტკიცებულებები და შესაბამისი საფუძვლების არსებობის შემთხვევაში, მოეხდინა დარიცხული თანხების კორექტირება (შემცირება). \n2) შემოსავლების სამსახურს უნდა ემსჯელა აუდიტორის მიერ შესაძლო დაშვებულ ტექნიკურ შეცდომებზე (რომელმაც არსებითად მოახდინა გავლენა საგადასახადო შემოწმების შედეგებზე) და გადასახადის გადამხდელისთვის უნდა მიეცა შესაძლებლობა აუდიტის დეპარტამენტისთვის წარედგინა შესაბამისი მტკიცებულებები, ხოლო ამ მტკიცებულებების შესწავლის შედეგად, შესაბამისი საფუძვლების არსებობის შემთხვევაში, გაესწორებინა ყველა შეცდომა და მოეხდინა დარიცხული თანხების კორექტირება (შემცირება).\nაუდიტორის მიერ დაშვებულია ტექნიკური შეცდომები გაანგარიშებებში. არ არის გათვალისწინებული საბოლოო სასაქონლო-მატერიალური ფასეულობების ნაშთი და ფასნამატი გავრცელებულია მთლიან შეძენაზე. ამასთან, ფასნამატი გავრცელებულია დოკუმენტურ რეალიზაციაზეც. \nშესამოწმებელ პერიოდში გადასახადის გადამხდელის საწყისი სასაქონლო-მატერიალური ფასეულობების ნაშთი იყო 0 ერთეული. სააღრიცხვო დოკუმენტაციის შესაბამისად, იმპორტირებული მეორადი საბურავების რაოდენობამ შეადგინა 25 696 ცალი საბურავი, ხოლო სასაქონლო ზედნადებებით რეალიზებულია 7 886 ერთეული საბურავი. 2022 წლის 18 მარტის მდგომარეობით, საგადასახადო მონიტორინგის დეპარტამენტის მიერ ჩატარებული სასაქონლო-მატერიალური ფასეულობების ინვენტარიზაციის შედეგად დადგენილმა საბოლოო ნაშთმა რაოდენობრივად შეადგინა 7 436 ცალი საბურავი. აქედან გამომდინარე, რეალიზებულმა პროდუქციის რაოდენობამ შესამოწმებელ პერიოდში შეადგინა 18 260 ცალი საბურავი, საიდანაც სასაქონლო ზედნადებებით გაყიდულია 7 886 ცალი მეორადი საბურავი (დოკუმენტური რეალიზაციის წილი მთლიან გაყიდვებში აღემატება 43%-ს).\nიმის დასადასტურებლად და გამოსავლენად, რომ აუდიტორს გაანგარიშების ცხრილებში დაშვებული აქვს შეცდომები, გავიანგარიშოთ აქტში დაფიქსირებული ინფორმაციის საფუძველზე დამატებით დარიცხული თანხები: შემოწმების აქტში მოყვანილი საკითხიდან გამომდინარე, როგორც უნდა გაეკეთებინა აუდიტორს - საგადასახადო მონიტორინგის დეპარტამენტის მიერ დადგენილი ინვენტარიზაციის საშუალო შეწონილი ფასი 41 ლარის ოდენობით (დღგ-ის გარეშე) შემმოწმებლის მიერ მიყენებულ იქნა გადამხდელის მიერ შესამოწმებელ პერიოდში რეალიზებულ საქონელზე და აღნიშნულ შინაარს თუ მივყვებით, ლოგიკურად, დღგ-ით დასაბეგრი ბრუნვა უნდა გაეანგარიშებინა აუდიტორს 18 260 ცალ საბურავზე, შედეგად უნდა მიეღო 748 660 ლარი დღგ-ით დასაბეგრი ბრუნვა, გადასახდელი დღგის თანხა - 134 759 ლარი (აქ გასათვალისწინებელია ის ფაქტი, რომ აუდიტორი უგულვებელყოფს დოკუმენტურ რეალიზაციას და მასზეც ავრცელებს ფასნამატს, რაც შეცდომაა და კატეგორიულად არ ეთანხმება), ხოლო გადასახადის გადამხდელს შესამოწმებელ პერიოდში დეკლარირებული მონაცემების თანახმად უფიქსირდება დღგ-ით დასაბეგრი ბრუნვა ჯამში 382 260 ლარის ოდენობით, გადასახდელი დღგ-ის თანხა კი 68 807 ლარის ოდენობით. დეკლარირებული და შემოწმების მიერ არაპირდაპირი მეთოდით გაანგარიშებული შემოსავლების შეპირისპირების შედეგად მეწარმეს შემოწმების აქტით უნდა დარიცხვოდა დღგ-ის ძირითადი გადასახადის თანხა არაუმეტეს 65 952 ლარის ოდენობით, ნაცვლად 94 474 ლარისა. აღნიშნული გარემოებიდან გამომდინარე, მომჩივანს მიაჩნია, რომ აუდიტორს ტექნიკური შეცდომები აქვს დაშვებული გადასახადების გაანგარიშებისას (სავარაუდოდ აუდიტორს არ აქვს რეალიზებული პროდუქციის რაოდენობის გაანგარიშებისას გათვალისწინებული საგადასახადო მონიტორინგის დეპარტამენტის მიერ ინვენტარიზაციის შედეგად გამოვლენილი ფაქტობრივი სასაქონლო-მატერიალური ფასეულობების ნაშთი).\nმომჩივანი ითხოვს დაევალოს აუდიტის დეპარტამენტს, გადასახადის გადამხდელის მონაწილეობით, შეისწავლოს შემოწმებისას დაშვებული ტექნიკური უზუსტობის საკითხი. შესწავლის შედეგების გათვალისწინებით, უზრუნველყოს დაშვებული შეცდომების გასწორება და საგადასახადო ვალდებულებების კორექტირება (შემცირება), როგორც დამატებული ღირებულების, ასევე საშემოსავლო გადასახადის ნაწილში. \nარ ეთანხმება ინვენტარიზაციის ფასნამატის (ფასის) გავრცელებას დოკუმენტის გარეშე რეალიზებული პროდუქციის თვითღირებულებაზე (რაოდენობაზე) და ითხოვს გავრცელდეს მომჩივნის დოკუმენტურად დადასტურებული რეალიზებული პროდუქციის საშუალო შეწონილი ფასნამატი (ფასი), შემდეგი ფაქტობრივი გარემოებებიდან გამომდინარე: \n1. მეორადი საბურავების ბიზნესის სპეციფიკიდან გამომდინარე, პირველ ეტაპზე ხდება იმპორტირებული საქონლიდან რეალიზება - საშუალო ხარისხის დაბალი სარეალიზაციო ფასიანი მეორადი საბურავების, საქონლის ნაშთად კი რჩება უკვე უკეთესი ხარისხის და შესაბამისად, მაღალ ფასიანი საქონელი. ინვენტარიზაციის შედეგად დაფიქსირებული მაღალი ფასნამატის გამომწვევი ერთერთი მიზეზიც ზუსტად ამით არის განპირობებული. \n2. არასამართლიანია ინვენტარიზაციის ფასნამატის (ფასის) გავრცელება წინა საანგარიშო პერიოდებზეც, ვინაიდან არ იძლევა რეალურ სურათს იმ ფაქტობრივი გარემოებებიდან გამომდინარე, რომ 2022 წლის დასაწყისში, როდესაც ინვენტარიზაცია ჩატარდა, მკვეთრად იყო უკვე გაზრდილი საქართველოში ყველა საქონელსა თუ მომსახურებაზე ფასები, რამაც შესაბამისად იძულებული გახადა მომჩივანი გაეზარდა სარეალიზაციო ფასები მეორად საბურავებზეც საშუალოდ 20%-30%-ით იმის გამოც, რომ გაიზარდა თავად ------ში მეორადი საბურავების ფასები, ასევე გაიზარდა სატრანსპორტო გადაზიდვის ხარჯებიც. \n3. დოკუმენტური რეალიზაციის წილი მთლიან რეალიზაციაში შეადგენს 43%-ს და უფრო რეალურ სურათს მივიღებთ, თუკი გავრცელებული იქნება დოკუმენტური რეალიზაციის საშუალო შეწონილი ფასი, რომელიც შეადგენს 30,32 ლარს (ერთეული საქონლის სარეალიზაციო ფასები მერყეობს 20 ლარიდან 309 ლარის ჩათვლით), ნაცვლად ინვენტარიზაციით დადგენილი 41 ლარისა.\nზემოაღნიშნულიდან გამომდინარე, მომჩივანი ითხოვს დაევალოს შემოსავლების სამსახურს გამოსცეს ხელახალი გადაწყვეტილება, რის თანახმადაც აუდიტის დეპარტამენტს დაევალება არაპირდაპირი მეთოდით შემოსავლის გაანგარიშებისას შეისწავლოს გადასახადის გადამხდელის მიერ წარდგენილ მტკიცებულებები და გაავრცელოს დოკუმენტური ფასნამატი (ფასი) რეალიზებული პროდუქციის თვითღირებულებაზე (რაოდენობაზე), ნაცვლად ინვენტარიზაციის ან სხვა გადასახადის გადამხდელთან დაკავშირებული აუდირებული მონაცემებიდან ფასნამატისა (ფასისა). გადასახადის გადამხდელის მონაწილეობით გაასწოროს ტექნიკური შეცდომები და უზრუნველყოს საგადასახადო ვალდებულებების კორექტირება (შემცირება), როგორც დამატებული ღირებულების, ასევე საშემოსავლო გადასახადის ნაწილში.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო: \nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე. \nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის შესაბამისად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა. \nსაგადასახადო კოდექსის მე-80 მუხლის პირველი ნაწილის მიხედვით, რეზიდენტი ფიზიკური პირის საშემოსავლო გადასახადით დაბეგვრის ობიექტია დასაბეგრი შემოსავალი, რომელიც განისაზღვრება, როგორც სხვაობა კალენდარული წლის განმავლობაში მიღებულ ერთობლივ შემოსავალსა და ამ პერიოდისათვის ამ კოდექსით გათვალისწინებული გამოქვითვების თანხებს შორის. \nსაგადასახადო კოდექსის მე-100 მუხლის მე-3 ნაწილის „ბ“ ქვეპუნქტის თანახმად, ერთობლივ შემოსავალს განეკუთვნება ეკონომიკური საქმიანობით მიღებული შემოსავლები, რომლებიც დაკავშირებული არ არის დაქირავებით მუშაობასთან. \nსაგადასახადო კოდექსის 102-ე მუხლის პირველი ნაწილის „ა“ ქვეპუნქტის შესაბამისად, ეკონომიკური საქმიანობით მიღებულ შემოსავლებს განეკუთვნება საქონლის/მომსახურების მიწოდებით მიღებული შემოსავლები. \nშესაბამის პერიოდში მოქმედი საგადასახადო კოდექსის 161-ე მუხლის პირველი ნაწილის „ა“ ქვეპუნქტის მიხედვით, დღგ-ით დასაბეგრი ოპერაციაა, საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა. ხოლო დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი. \nსაგადასახადო კოდექსის 158-ე მუხლის პირველი ნაწილის თანახმად, დღგ-ით დასაბეგრ პირად (შემდგომ - დასაბეგრი პირი) განიხილება ნებისმიერი პირი, რომელიც ნებისმიერ ადგილზე დამოუკიდებლად ახორციელებს ნებისმიერი სახის ეკონომიკურ საქმიანობას, მიუხედავად ამ საქმიანობის მიზნისა და შედეგისა. \nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების შესაბამისად, დღგ-ით დასაბეგრი ოპერაციებია, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა. \nსაგადასახადო კოდექსის 163-ე მუხლის პირველი და მე-2 ნაწილების თანახმად: \n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული. \n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა. \nსაგადასახადო კოდექსის 164-ე მუხლის პირველი ნაწილის შესაბამისად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nშემოწმების აქტის მიხედვით, გადასახადის გადამხდელის საგადასახადო ვალდებულებები განისაზღვრა არაპირდაპირი მეთოდით. შემოწმების მიერ გამოვლენილი რეალიზებული საბურავების რაოდენობის და ინვენტარიზაციის მასალებით დადგენილი სარეალიზაციო ფასის საშუალებით გაანგარიშდა მეწარმის დასაბეგრი ბრუნვები. \nმომჩივანი სადავოდ ხდის გავრცელებულ ფასნამატს.\nშემოსავლების სამსახურმა ნაწილობრივ დააკმაყოფილა გადასახადის გადამხდელის საჩივარი და არაპირდაპირი მეთოდის გამოყენებით განსაზღვრული ფასნამატის დაზუსტების მიზნით, დაავალა აუდიტის დეპარტამენტს იხელმძღვანელოს ამავე დეპარტამენტში არსებული ინფორმაციით, კერძოდ, მსგავსი საქმიანობის განმახორციელებელ აუდირებულ გადამხდელებთან დადგენილი მონაცემებით და სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება). \nაუდიტის დეპარტამენტის დასკვნის შესაბამისად, შემოწმების მიერ დამატებით შესწავლილ იქნა აუდიტის დეპარტამენტის მიერ მეორადი საბურავების რეალიზატორების აუდირებული მონაცემები. კერძოდ, გამოკვლეულ იქნა რამდენიმე კომპანიის ინფორმაცია, რომლის საფუძველზეც მოძიებულ იქნა მეორადი საბურავების სარეალიზაციო მონაცემები. აღნიშნული მონაცემების შესწავლისა და დამუშავების შედეგად გაანგარიშდა მეორადი საბურავების სარეალიზაციო ფასები საცალო მიწოდებისას. ზემოაღნიშნულიდან გამომდინარე, საგადასახადო ორგანოს მიერ აუდირებულ მონაცემებზე დაყრდნობით შედგა დასკვნა გადაანგარიშების შესახებ, რომლის საფუძველზეც დარიცხული თანხები დაექვემდებარა კორექტირებას/შემცირებას (საგადასახადო შემოწმების მიერ გამოვლენილი აუდირებული საშუალო (საცალო) სარეალიზაციო ფასმა მეორად საბურავზე შეადგინა 61 ლარი).\nსაბჭო ყურადღებას ამახვილებს იმ გარემოებაზე, რომ აუდიტის დეპარტამენტის მიერ ჩატარებულია მსგავსი საქმიანობის განმახორციელებელი პირების საგადასახადო შემოწმება, რა დროსაც გამოვლენილია განსხვავებული ფასნამატები. მათ შორის, მომჩივნის მიმართ გავრცელებულ ფასნამატთან შედარებით ნაკლები. \n„დავის განმხილველი ორგანოების რეგლამენტის დამტკიცების თაობაზე“ საქართველოს მთავრობის 2011 წლის 14 დეკემბრის №473 დადგენილებით დამტკიცებული რეგლამენტის 33-ე მუხლის პირველი პუნქტის „ბ“ ქვეპუნქტის შესაბამისად, „დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები.“\nზემოაღნიშნული სამართლებრივი ნორმების, ფაქტობრივი გარემოებების და მხარეთა არგუმენტაციის გათვალისწინებით, საბჭოს მიაჩნია, რომ სადავო საკითხი საჭიროებს დამატებით შესწავლას. \nაღნიშნულიდან გამომდინარე, საბჭომ მიიჩნია, რომ საჩივარი ხელახლა განსახილველად (გადასახადის გადამხდელის მონაწილეობით) უნდა დაუბრუნდეს შემოსავლების სამსახურს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ; \n2. საჩივარი ხელახლა განსახილველად (გადასახადის გადამხდელის მონაწილეობით) დაუბრუნდეს შემოსავლების სამსახურს; \n3. დანარჩენ ნაწილში საჩივარი არ უნდა დაკმაყოფილდეს; \n4. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nეკონომიკური საქმიანობით მიღებული შემოსავლები\nსაქონლის მიწოდება/მომსახურების გაწევა\nსაქონლის მიწოდება/მომსახურების გაწევა\nშემოსავლების/ხარჯების განსაზღვრა არაპირდაპირი მეთოდით\nუკუკავშირი\nდაკავშირებული დოკუმენტები\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n53\n\nდოკუმენტის დათვალიერება\n\ninfohub@rs.ge",
    "title": "Document c7ec6d9a-b793-44d8-a758-24ec3a5245e6"
  }
}