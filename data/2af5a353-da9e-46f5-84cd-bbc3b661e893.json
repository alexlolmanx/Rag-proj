{
  "id": "2af5a353-da9e-46f5-84cd-bbc3b661e893",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 20742\n23 აგვისტო 2023\nდოკუმენტის #:\n20742\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n22 აგვისტო 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი\nსაკანონმდებლო ნორმა:\nხანდაზმულობის ვადა, ზედმეტად გადახდილი თანხის დაბრუნება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\nN 20742\n22 აგვისტო 2023\n\n\nბ რ ძ ა ნ ე ბ ა \n\n\n \nშპს „---“-ის (ს/ნ ---) \n(მის.: ---) \n2023 წლის 3 აგვისტოს საჩივრის \nდაკმაყოფილებაზე უარის თქმის თაობაზე\n \n \nშემოსავლების სამსახურმა განიხილა შპს „---“-ის (ს/ნ ---) №82828/1/2023 საჩივარი, რომლითაც გადამხდელი არ ეთანხმება პირადი აღრიცხვის ბარათზე არსებული ზედმეტად გადახდილი თანხის გაუქმებას. აღნიშნული საჩივარი განხილულ იქნა შემოსავლების სამსახურის დავების განხილვის საბჭოს 2023 წლის 11 აგვისტოს სხდომაზე (ოქმი №84).\n \n გადასახადის გადამხდელის პოზიცია:\nგადამხდელი წარმოდგენილ საჩივარში აღნიშნავს, რომ 2018 წლიდან 2023 წლამდე არ ფუნქციონირებდა, თუმცა შესაბამის პერიოდში საწარმო ფლობდა ქონებას. წარმოდგენილი აქვს შესაბამისი პერიოდის დეკლარაციები და გადახდილი აქვს შესაბამისი გადასახადები, რაც ასახულია გადამხდელის პირადი აღრიცხვის ბარათზე. გადამხდელი აღნიშნავს, რომ წარდგენილი დეკლარაციების საფუძველზე, საწარმოს პირადი აღრიცხვის ბარათზე 2021 და 2022 წლის პირველ აპრილს გატარებული უნდა იყოს ქონების გადასახადის დარიცხვის ოპერაციები. გადამხდელი აცხადებს, რომ საწარმოს პირადი აღრიცხვის ბარათზე რიცხული ზედმეტად გადახდილი თანხები საწარმოს საკუთრებაა და საკუთრების უფლება კონსტიტუციით არის გარანტირებული. ზედმეტობის ჩამოწერას საგადასახადო კანონმდებლობა არ ითვალისწინებს, ამიტომ დაუშვებელია საწარმოს პირადი აღრიცხვის ბარათზე რიცხული ზედმეტობის პროგრამულად ავტომატურ რეჟიმში ჩამოწერა. აღნიშნულიდან გამომდინარე, გადამხდელი არ ეთანხმება პირადი აღრიცხვის ბარათზე არსებული ზედმეტად გადახდილი თანხის გაუქმებას და ითხოვს მის აღდგენას.\n \nფაქტების აღწერა: \nმომსახურების დეპარტამენტის მიერ წარმოდგენილი ინფორმაციით დგინდება, რომ შპს ---“-ს (ს/ნ ---) პირადი აღრიცხვის ბარათზე 09.01.2023 წელს ავტომატურ რეჟიმში განხორციელდა 2022 წლის 31 დეკემბრისთვის რიცხული ზედმეტად გადახდილი თანხის ჩამოწერა (გაუქმება) 8724 ლარის ოდენობით 01.01.2023 წლის სავადო თარიღით (საფუძველი - სამსახურებრივი ბარათი №53654-21-15 09.06.2020 წ.) „გადასახადის გადამხდელთა პირადი აღრიცხვის ბარათების წარმოების წესის შესახებ“ მეთოდური მითითების დამტკიცების თაობაზე“ შემოსავლების სამსახურის უფროსის 2016 წლის 18 მაისის №13446 ბრძანების მე-4 მუხლის მე-20 და 22-ე ნაწილების თანახმად. გადასახადების ადმინისტრირების საინფორმაციო სისტემის მონაცემებით, გადამხდელს 2022 წლის 31 დეკემბრის მდგომარეობით ერიცხება ზედმეტად გადახდილი 8724 ლარი, რაც წარმოშობილია დღგ-ს 2015 წლის თებერვლის დეკლარაციით შემცირებული თანხით.\nშპს „---“-ის პირადი აღრიცხვის ბარათზე 01.01.2020 წლიდან 01.01.2023 წლამდე პერიოდში არ ფიქსირდება გატარებული ოპერაცია. 15.06.2023 წლიდან წარმოდგენილია დეკლარაციები:\n- 15.06.2023 წელს დღგ-ის 2023 წლის მაისის ნულოვანი დეკლარაცია;\n- 11.07.2023 წელს დღგ-ის 2023 წლის ივნისის დეკლარაცია, რომლის საფუძველზე დარიცხულია 9595 ლარი;\n- 15.06.2023 წელს მოგების გადასახადის 2023 წლის მაისის ნულოვანი დეკლარაცია;\n- 11.07.2023 წელს მოგების გადასახადის 2023 წლის ივნისის ნულოვანი დეკლარაცია;\n- 15.06.2023 წელს გადახდის წყაროსთან დაკავებული გადასახადების 2023 წლის მაისის ნულოვანი დეკლარაცია;\n- 11.07.2023 წელს გადახდის წყაროსთან დაკავებული გადასახადების 2023 წლის ივნისის ნულოვანი დეკლარაცია;\n- 16.06.2023 წელს დადგენილი ვადის დარღვევით წარმოდგენილია ქონების გადასახადის დეკლარაციები: 2020 წლის დეკლარაციის საფუძველზე დარიცხულია 309 ლარი, 2021 წლის დეკლარაციის საფუძველზე დარიცხულია 247 ლარი, ხოლო 2022 წლის დეკლარაციის საფუძველზე დარიცხულია 198 ლარი.\nქონების გადასახადის დეკლარაციებით თანხები დარიცხულია შესაბამისი სავადო თარიღებით, რამაც გამოიწვია 01.01.2023 წლის სავადო თარიღზე დავალიანების წარმოშობა 803 ლარის ოდენობით. დეკლარაციების დაგვიანებისათვის საქართველოს საგადასახადო კოდექსის 274-ე მუხლით დარიცხულია ჯარიმები ჯამში 75.4 ლარი. 16.06.2023 წელს გადახდილია 1020 ლარი, ხოლო 26.06.2023 წელს გადახდილია 9667.50 ლარი. შპს „---“-ს (ს/ნ ---) 2023 წლის 11 აგვისტოს მდგომარეობით ერიცხება ზედმეტობა 0.17 ლარი.\n\n\nშემოსავლების სამსახურმა განიხილა აღნიშნული საჩივარი და მიიჩნია, რომ გადამხდელის მოთხოვნა არ უნდა დაკმაყოფილდეს შემდეგ გარემოებათა გამო:\nსაქართველოს საგადასახადო კოდექსის 302-ე მუხლის მე-6 ნაწილის თანახმად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nზედმეტად გადახდილ თანხასთან დაკავშირებით შემოსავლების სამსახური მიუთითებს საქართველოს საგადასახადო კოდექსის მე-4 მუხლის მე-8 ნაწილზე, რომლის თანახმად, საგადასახადო ორგანოსათვის გადასახადის გადამხდელის მოთხოვნის წარდგენის ხანდაზმულობის ვადაა 3 წელი, რომელიც აითვლება ზედმეტად გადახდილი გადასახადის ან/და სანქციის (მათ შორის, საბაჟო სანქციის) თანხის დაბრუნების უფლების წარმოშობის კალენდარული წლის დასრულებიდან.\nშემოსავლების სამსახურის 2016 წლის 18 მაისის №13446 ბრძანების „გადასახადის გადამხდელთა პირადი აღრიცხვის ბარათების წარმოების წესის შესახებ“ მეთოდური მითითების დამტკიცების თაობაზე“ მე-4 მუხლის მე-20 პუნქტის შესაბამისად, გადასახადის გადამხდელს უუქმდება გადასახადის გადამხდელის პირადი აღრიცხვის ბარათზე ყოველი წლის 31 დეკემბრის მდგომარეობით რიცხული ზედმეტად გადახდილი თანხა, რომელზეც მომდევნო წლის პირველი იანვრის მდგომარეობით გასულია საგადასახადო ორგანოსათვის გადასახადის გადამხდელის მოთხოვნის წარდგენის ხანდაზმულობის ვადა, თუ მას გაუქმების ოპერაციის გატარების თარიღამდე ბოლო 3 წლის განმავლობაში არ უფიქსირდება გადასახადის გადამხდელის პირადი აღრიცხვის ბარათზე (მათ შორის, დროებითი აღრიცხვის ბარათზე) გატარებული ოპერაცია. ამ მიზნით, მხედველობაში არ მიიღება ოპერაცია, რომლის საფუძველზე გადასახდელად დასარიცხი გადასახადის თანხა ნულის ტოლია (გარდა იმ შემთხვევისა, როდესაც წარდგენილი საგადასახადო დეკლარაციით/გაანგარიშებით ჩასათვლელი თანხა დარიცხული თანხის ტოლია).\nსაქმეში არსებულ მასალებსა და ზემოაღნიშნულ სამართლებრივ ნორმებზე დაყრდნობით, შემოსავლების სამსახურმა მიიჩნია, რომ არ არსებობს გადასახადის გადამხდელის მოთხოვნის დაკმაყოფილების საფუძვლები.\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ : \n\n\n1. შპს „---“-ს (ს/ნ---) საჩივარი არ დაკმაყოფილდეს;\n2. ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვახტანგ გორგასლის ქ. №16) ან სასამართლოში (მის.: ქ. ქუთაისი, ვიქტორ კუპრაძის ქ. №11), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nხანდაზმულობა\nგგპაბ-ზე არსებული ზედმეტობის დაბრუნება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n55\n\nდოკუმენტის დათვალიერება\n\ninfohub@rs.ge",
    "title": "Document 2af5a353-da9e-46f5-84cd-bbc3b661e893"
  }
}