{
  "id": "ab225d8a-9bae-49e1-997b-19a96d33541c",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21490/2/2023\n21 მაისი 2024\nდოკუმენტის #:\n21490/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n20 მაისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, დღგ-ით დასაბეგრი ოპერაციები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№21490/2/2023\n20 მაისი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „-------“ (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 22.03.2024 წელს განიხილა და მიიღო გადაწყვეტილება შპს ------- 4.12.2023 წელს რეგისტრირებულ საჩივარზე (რეგისტრაციის №21490/2/2023).\n\n\nდავის საგანი: \nარარეზიდენტი პირისათვის გაწეული მომსახურების ღირებულების დაბეგვრა.\n\n\nგასაჩივრებული გადაწყვეტილება:\n1. აუდიტის დეპარტამენტის 11.07.2023 წლის №005-105 საგადასახადო მოთხოვნა;\n2. შემოსავლების სამსახურის 7.11.2023 წლის №27432 ბრძანება.\n\n\nდარიცხული თანხა: 365 698 ლარი. \nმათ შორის:\nგადასახადი - 231 020 \nდღგ - 87 544\nსაშემოსავლო გადასახადი - 143 476\nჯარიმა - 115 510 \nსაურავი - 19 168\n\n\nფაქტების აღწერა/დარიცხვის საფუძვლები \nშემოსავლების სამსახურის აუდიტის დეპარტამენტის მიერ ჩატარდა მომჩივნის საქმიანობის 1.01.2020 წლიდან 1.01.2023 წლამდე, ხოლო სალაროში ნაღდი ფულის რაოდენობის განსაზღვრის მიზნით 2023 წლის 31 იანვრის ჩათვლით, პერიოდის საგადასახადო შემოწმება. შემოწმების შედეგები აისახა 2023 წლის 30 ივნისის საგადასახადო შემოწმების აქტში, რომლის მიხედვით სადავო დარიცხვა გამოწვეულია შემდეგი გარემოებებით:\nკომპანია გადასახადის გადამხდელად და დღგ-ის გადამხდელად რეგისტრირებულია 2018 წლის 1 თებერვლიდან. შემოსავლების სამსახურის გადასახადების ადმინისტრირების საინფორმაციო სისტემაში არსებული ინფორმაციის, გადასახადის გადამხდელის მიერ წარდგენილი სააღრიცხვო დოკუმენტაციის და ახსნა-განმარტების მიხედვით, შესამოწმებელ პერიოდში პირს უფიქსირდება რამდენიმე სახის საქმიანობა. მათ შორის ერთ-ერთია: პირის მიერ არარეზიდენტ კომპანია „-------“-სთან გაფორმებული 2019 წლის 1 ოქტომბრის ხელშეკრულების საფუძველზე, 12 სამგზავრო და 12 სატვირთო ლიფტის შახტის ხარჯთაღრიცხვის მომზადება, ასევე შახტების სწორი და ნორმატივების ფარგლებში აშენების კონტროლი. სახელშეკრულებო თანხა განსაზღვრულია 180 000 აშშ დოლარით. შემდგომში, ხელშეკრულებას დაემატა დანართი, რომლითაც დაზუსტდა, რომ 180 000 აშშ დოლარი არ მოიცავს დღგ-ს და აღნიშნული თანხის შესაბამისი გადასახადი დამატებით უნდა გადაიხადოს მომსახურების მიმღებმა მხარემ. აღნიშნული მომსახურების გასაწევად მიღებული მომსახურების ჯამური ღირებულება, ხელშეკრულების გაფორმების მომენტიდან, შეადგენს 458 650 ლარს დღგ-ის ჩათვლით, რომელიც, 2023 წლის 31 იანვრის მდგომარეობით შედგენილი ურთიერთშედარების აქტების მიხედვით, ფიქსირდება კომპანიის კრედიტორული დავალიანების ნაშთად. აუდიტის დეპარტამენტის 2023 წლის 30 მარტის №21-14/26086 საგადასახადო შეტყობინების საფუძველზე, საგადასახადო კოდექსის 70-ე მუხლის შესაბამისად, გადასახადის გადამხდელს მოეთხოვა დამატებითი ინფორმაციის წარდგენა, რომელიც არ იქნა წარდგენილი განსაზღვრულ ვადაში, რისთვისაც დაჯარიმდა საგადასახადო კოდექსის 279-ე მუხლის საფუძველზე.\nვინაიდან, კომპანიას უფიქსირდებოდა მომსახურების გაწევის ხელშეკრულება არარეზიდენტ კომპანიასთან და აღნიშნული მომსახურების გასაწევად მიღებული მომსახურებები რეზიდენტი კომპანიებისგან, სახეზეა ხარჯის დოკუმენტები და მომსახურების გაწევის შესახებ ხელშეკრულება, საგადასახადო კოდექსის 73-ე მუხლის თანახმად, აღნიშნული მომსახურება ჩაითვალა გაწეულად 180 000 აშშ დოლარის ექვივალენტით ლარში (დღგ-ის გარეშე). შედეგად, გადასახადის გადამხდელს დაერიცხა დღგ და დაეკისრა ჯარიმა საგადასახადო კოდექსის 275-ე მუხლის მე-2 ნაწილის თანახმად.\nაგრეთვე, გაწეული მომსახურების ღირებულება ჩაითვალა მიღებულად და შემოსავლების სამსახურის 2019 წლის 8 ივლისის №22708 ბრძანებაში 2021 წლის 30 დეკემბრის №42109 ბრძანებით შესული ცვლილებით დამტკიცებული „სალაროში ნაღდი ფულის შესახებ“ №9 დანართის მე-10 მუხლის მიხედვით, ნაღდი ფულის ნაშთის ის ნაწილი, რომელიც სალაროში ფაქტობრივად არ გამოვლინდა საგადასახადო ორგანოს მიერ ჩატარებული ღონისძიების ფარგლებში, დაკვალიფიცირდა, მისი გამოვლენის დღეს დირექტორისთვის გაცემულ ხელფასად (სარგებელი). საგადასახადო კოდექსის 101-ე და 154-ე მუხლების გათვალისწინებით, გადასახადის გადამხდელს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის მე-2 ნაწილის გათვალისწინებით.\nშემოწმების აქტის საფუძველზე გამოიცა აუდიტის დეპარტამენტის 10.07.2023 წლის №16634 ბრძანება და 11.07.2023 წლის №005-105 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 7.11.2023 წლის №27432 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-2 ნაწილზე, 136-ე მუხლის მე-3 ნაწილზე, 61-ე მუხლის მე-3 ნაწილზე, 73-ე მუხლის მე-5 ნაწილის „ა“ ქვეპუნქტზე, 159-ე მუხლის პირველი ნაწილის „ა“ და „ბ“ ქვეპუნქტებზე, 1601 მუხლზე, 1621 მუხლის მე-4 ნაწილზე, 163-ე მუხლის პირველ ნაწილზე, 164-ე მუხლის პირველ ნაწილზე, 168-ე მუხლის პირველ ნაწილზე, 73-ე მუხლის მე-4 ნაწილზე და ამავე მუხლი მე-9 ნაწილის „ბ“ ქვეპუნქტზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე და ამავე მუხლის მე-2 ნაწილის „ა“ და „ბ“ ქვეპუნქტებზე, 43-ე მუხლის მე-4 ნაწილზე, შემოწმების მიერ დადგენილ გარემოებებზე, აღნიშნავს, რომ მომჩივანს დავის წარმოების პროცესში არ აქვს წარდგენილი იმგვარი არგუმენტები/მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს, იზიარებს აუდიტის დეპარტამენტის პოზიციას და მიიჩნია, რომ საგადასახადო ვალდებულებების განსაზღვრა შესაბამისობაშია კანონმდებლობის მოთხოვნებთან, გადასახადის გადამხდელის საჩივრები დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nარ ეთანხმება საგადასახადო შემოწმების შედეგად, მის მიერ, ხელშეკრულების საფუძველზე, არარეზიდენტი პირისათვის გაწეული მომსახურების ღირებულების დაბეგვრას. აღნიშნული ხელშეკრულებით გათვალისწინებული ვალდებულება არ შესრულდა, ხელშეკრულება გაუქმდა და კომპანია დაზარალდა.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე. \nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების თანახმად, დღგით დასაბეგრი ოპერაციებია, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა.\nსაგადასახადო კოდექსის 1601 მუხლის პირველი ნაწილის თანახმად, მომსახურების გაწევა არის ნებისმიერი საქმიანობა, რომელიც არ არის საქონლის მიწოდება. \nსაგადასახადო კოდექსის 1621 მუხლის მე-4 ნაწილის თანახმად, უძრავ ნივთთან დაკავშირებული მომსახურების გაწევის ადგილად განიხილება ადგილი, სადაც მდებარეობს უძრავი ნივთი, მათ შორის:\nა) უძრავი ნივთის ექსპერტის და აგენტის მომსახურება;\nბ) სამშენებლო სამუშაოების მომზადებისა და კოორდინაციის მომსახურება (სამშენებლო მოედანზე კონტროლის და ზედამხედველობის განხორციელება).\nსაგადასახადო კოდექსის 163-ე მუხლის პირველი ნაწილის თანახმად, საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\nსაგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nსაგადასახადო კოდექსის 168-ე მუხლის პირველი ნაწილის თანახმად, დღგ-ის გადამხდელად რეგისტრირებული დასაბეგრი პირი ვალდებულია საგადასახადო ორგანოს წარუდგინოს დღგ-ის დეკლარაცია არაუგვიანეს საანგარიშო პერიოდის მომდევნო თვის 15 რიცხვისა და ამავე ვადაში გადაიხადოს გადასახადი.\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. ამავე მუხლის მე-4 ნაწილის შესაბამისად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის შესაბამისად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nამავე მუხლის მე-2 ნაწილის „ა“ და „ბ“ ქვეპუნქტების თანახმად, გადახდის წყაროსთან გადასახადის დაკავებისას:\nა) გადასახადის დაკავებისა და ბიუჯეტში მისი გადარიცხვისათვის პასუხისმგებლობა ეკისრება შემოსავლის გადამხდელს;\nბ) გადასახადის თანხის დაუკავებლობის შემთხვევაში შემოსავლის გადამხდელი ვალდებულია ბიუჯეტში შეიტანოს დაუკავებელი გადასახადის თანხა ფაქტობრივად გადახდილი ანაზღაურების შესაბამისად და მასთან დაკავშირებული სანქციები.\nდადგენილია, რომ გადასახადის გადამხდელს უფიქსირდება მომსახურების გაწევის ხელშეკრულება არარეზიდენტ კომპანიასთან და სახელშეკრულებო თანხა განსაზღვრულია 180 000 აშშ დოლარით. ვინაიდან, კომპანიას უფიქსირდებოდა მომსახურების გაწევის ხელშეკრულება არარეზიდენტ კომპანიასთან და აღნიშნული მომსახურების გასაწევად მიღებული მომსახურებები რეზიდენტი კომპანიებისგან, სახეზეა ხარჯის დოკუმენტები და მომსახურების გაწევის შესახებ ხელშეკრულება, აღნიშნული მომსახურება ჩაითვალა გაწეულად 180 000 აშშ დოლარის ექვივალენტით ლარში (დღგ-ის გარეშე). აგრეთვე, გაწეული მომსახურების ღირებულება ჩაითვალა მიღებულად და ნაღდი ფულის ნაშთის ის ნაწილი, რომელიც სალაროში ფაქტობრივად არ გამოვლინდა, დაკვალიფიცირდა მისი გამოვლენის დღეს დირექტორისთვის გაცემულ ხელფასად (სარგებელი).\nმომჩივანი შემოსავლების სამსახურში დაფიქსირებული არგუმენტების ანალოგიურად აღნიშნავს, რომ არ ეთანხმება ხელშეკრულების საფუძველზე, არარეზიდენტი პირისათვის გაწეული მომსახურების ღირებულების დაბეგვრას და რომ ხელშეკრულებით გათვალისწინებული ვალდებულება არ შესრულდა, ხელშეკრულება გაუქმდა და კომპანია დაზარალდა, თუმცა არ წარმოადგენს დოკუმენტებს/მტკიცებულებას, რომელიც შეცვლიდა შემოწმებით დადგენილ გარემოებებს და დარიცხული თანხების გადაანგარიშების საფუძველი გახდებოდა.\nსაბჭოს სხდომაზე საჩივრის ზეპირი განხილვისას, მომჩივანმა აღნიშნა, რომ არარეზიდენტ კომპანიასთან დადებული ხელშეკრულებით სახელშეკრულებო თანხა განსაზღვრულია 180 000 აშშ დოლარით, ევალებოდა ამ ხელშეკრულებით განსაზღვრული საქმიანობის შესრულება, მაგრამ იმისათვის, რომ კუთვნილი ანაზღაურება მიეღო უნდა მოეხდინა სამუშაოს 80%-მდე შესრულება, რაც ვერ მოახერხა, ამიტომ არანაირი ანაზღაურება არ მიუღია. ხელშეკრულებით განსაზღვრული თანხა 180 000 აშშ დოლარი იყო სრული თანხა, ამაზე მეტს ვერ მიიღებდა და მას დღგ არ უნდა დამატებოდა, ამასთან ითხოვს დაკისრებული ჯარიმისგან გათავისუფლებას.\nაუდიტის დეპარტამენტის წარმომადგენელმა აღნიშნა, რომ ვინაიდან, კომპანიას უფიქსირდებოდა მომსახურების გაწევის ხელშეკრულება არარეზიდენტ კომპანიასთან და აღნიშნული მომსახურების გასაწევად მიღებული მომსახურებები რეზიდენტი კომპანიებისგან, იყო ხარჯის დოკუმენტები და მომსახურების გაწევის შესახებ ხელშეკრულება, აღნიშნული მომსახურება ჩაითვალა გაწეულად 180 000 აშშ დოლარის ექვივალენტით ლარში (დღგ-ის გარეშე), შედეგად დაერიცხა დღგ. ამასთან, გაწეული მომსახურების ღირებულება ჩაითვალა გაცემულ ხელფასად და დაიბეგრა საშემოსავლო გადასახადით. ასევე განმარტა, რომ გადასახადის გადამხდელს შეძენილი აქვს მომსახურება რეზიდენტი კომპანიებისგან, საგადასახადო ანგარიშ-ფაქტურა გამოწერილია და შესაბამისი ჩათვლა მიღებული აქვს, ხოლო მეორე მხარეს დაბეგრილი და გადახდილი აქვს. მომჩივნის არგუმენტზე, ხელშეკრულების დანართით დაზუსტების თაობაზე, რომ ხელშეკრულებაში მითითებული თანხა არ მოიცავს დღგ-ს, აღნიშნა, რომ შემოწმების მხრიდან ასეთი მოთხოვნა არ ყოფილა.\nწმების მხრიდან ასეთი მოთხოვნა არ ყოფილა. საბჭო მიიჩნევს, რომ ვინაიდან გადასახადის გადამხდელს უფიქსირდებოდა მომსახურების გაწევის ხელშეკრულება არარეზიდენტ კომპანიასთან და აღნიშნული მომსახურების გასაწევად მიღებული მომსახურებები რეზიდენტი კომპანიებისგან, ასევე ხარჯის დოკუმენტები და მომსახურების გაწევის შესახებ ხელშეკრულება, აღნიშნული მომსახურების გაწეულად ჩათვლა და დღგ-ით დაბეგვრა მართლზომიერია.\nსაბჭო ყურადღებას ამახვილებს საქმის გარემოებებზე, მხარეთა არგუმენტაციაზე და აღნიშნავს, რომ საქმეში წარმოდგენილი არ არის მტკიცებულება, რომელიც დაადასტურებდა ფულის მოძრაობის ანალიზის დროს სადავო თანხის გათვალისწინების მართლზომიერებას და სადავო შემთხვევაში არსებული გარემოებების საფუძველზე მიიჩნევს, რომ შემოწმებით დადგენილი საშემოსავლო გადასახადით დასაბეგრი ბაზა აღნიშნული თანხით ექვემდებარება შემცირებას. შედეგად, საბჭო მიიჩნევს, რომ უნდა შემცირდეს საშემოსავლო გადასახადის ნაწილში დარიცხული თანხა.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ;\n2. ნაწილობრივ გაუქმდეს შემოსავლების სამსახურის 7.11.2023 წლის №27432 ბრძანება;\n3. დაევალოს აუდიტის დეპარტამენტს მომჩივნის საგადასახადო ვალდებულებების კორექტირება ამ გადაწყვეტილების შესაბამისად და შედეგების გადასახადის გადამხდელის პირადი აღრიცხვის ბარათზე ასახვა;\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nსაქონლის მიწოდება/მომსახურების გაწევა\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n24\n\nდოკუმენტის დათვალიერება\n\ninfohub@rs.ge",
    "title": "Document ab225d8a-9bae-49e1-997b-19a96d33541c"
  }
}