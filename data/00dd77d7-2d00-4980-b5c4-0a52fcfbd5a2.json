{
  "id": "00dd77d7-2d00-4980-b5c4-0a52fcfbd5a2",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №23362/2/2024\n23 ოქტომბერი 2024\nდოკუმენტის #:\n23362/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n22 ოქტომბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№23362/2/2024 \n22 ოქტომბერი 2024 \n\n\nგ ა დ ა წ ყ ვ ე ტ ი ლ ე ბ ა\n\n\nმომჩივანი: შპს --- (ს/ნ ---)\nმოპასუხე: აუდიტის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 11.10.2024 წელს განიხილა და მიიღო გადაწყვეტილება შპს ----ის 25.06.2024 წელს რეგისტრირებულ საჩივარზე (რეგისტრაციის №23362/2/2024).\n\n\nდავის საგანი: \nფულის ნაშთის საწარმოს დირექტორზე გაცემულ ხელფასად ჩათვლა და გადახდის წყაროსთან საშემოსავლო გადასახადით დაბეგვრა.\n\n\nგასაჩივრებული გადაწყვეტილება:\n1. აუდიტის დეპარტამენტის 16.04.2024 წლის №149-1 საგადასახადო მოთხოვნა;\n2. შემოსავლების სამსახურის 5.06.2024 წლის №13283 ბრძანება\n\n\nდარიცხული თანხა: 3 098 860 ლარი. \nმათ შორის: გადასახადი - 1 880 120 \nდღგ - 384\nმოგების გადასახადი - 22 514\nსაშემოსავლო გადასახადი - 1 857 222\nჯარიმა - 946 946 \nსაურავი - 271 794\n\n\nფაქტების აღწერა\nკომპანიის საქმიანობაა საცხოვრებელი შენობების (კორპუსების) მშენებლობა. აუდიტის დეპარტამენტის მიერ ჩატარდა გადასახადის გადამხდელის საქმიანობის 1.03.2021 წლიდან 1.09.2023 წლამდე საანგარიშო პერიოდების კამერალური საგადასახადო შემოწმება. შემოწმების შედეგები აისახა აუდიტის დეპარტამენტის 29.03.2024 წლის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\nსაწარმო არ აწარმოებს ბუღალტრულ აღრიცხვას შესაბამისი ბუღალტრული სტანდარტების მიხედვით (არ გააჩნია ბუღალტრული პროგრამა). შემოწმების პროცესში წარმოდგენილ იქნა სალაროს მოძრაობა ექსელის ფორმაში, ასევე, საბანკო ამონაწერები. გადამხდელის მიერ წარმოდგენილი დოკუმენტაციის, ასევე, შემოსავლების სამსახურის გადასახადების ადმინისტრირების საინფორმაციო სისტემაში არსებული მონაცემების ანალიზის შედეგად დადგინდა, რომ გადასახადის გადამხდელს შესამოწმებელი პერიოდის ბოლოს უფიქსირდებოდა ფულის ნაშთი. ასევე, კომპანიის მიერ ნაღდი ანგარიშსწორებით მომწოდებლებზე გადახდილია იმაზე მეტი თანხა, ვიდრე არსებობს სასაქონლო ზედნადები ან საგადასახადო ანგარიშ-ფაქტურა. შემოწმების პროცესში მეორე მხარისგან გამოთხოვილია ინფორმაცია მიღებული თანხების შესახებ და დადგინდა, რომ კომპანიას არ აქვს გადახდილი ის თანხა, რასაც თავად აღრიცხავს. გარდა ამისა, შესწავლილ იქნა ფიზიკური პირებისგან აღებული სესხები და დადგინდა, რომ შემოწმებისთვის წარმოდგენილ ცხრილში ნაჩვენებია ძირითადი თანხის გადახდები, რომელიც გადახდილია წინა შემოწმების პერიოდში. გადამხდელის მიერ ვერ იქნა წარმოდგენილი ხარჯის გაწევის დამადასტურებელი დოკუმენტაცია, შესაბამისად, აღნიშნული თანხები არ იქნა მიჩნეული გადახდილად და დაემატა საბოლოო ნაშთს. შემოწმებით გათვალისწინებულ იქნა გონივრული ნაშთი და გამოვლენილი სხვაობა განხილულ იქნა საწარმოს დირექტორზე გაცემულ ხელფასად. გადამხდელს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად. შემოწმების აქტის საფუძველზე გამოიცა 16.04.2024 წლის №8739 ბრძანება და ამავე თარიღის №149-1 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 5.06.2024 წლის №13283 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახურმა მიუთითა საგადასახადო კოდექსის 302-ე მუხლის მე-2 ნაწილზე, 73-ე მუხლის მე-9 ნაწილის „ბ“ ქვეპუნქტზე და ამავე მუხლის მე-4 ნაწილზე, 101-ე მუხლის პირველი ნაწილზე, 154-ე მუხლის პირველი ნაწილის „ა“ ქვეპუნქტზე, ამავე მუხლის მე-2 ნაწილის „ა“ და „ბ“ ქვეპუნქტებზე, მე-3 ნაწილის „ა“ ქვეპუნქტზე და 43-ე მუხლის მე-4 ნაწილზე. გადასახადის გადამხდელს შესამოწმებელი პერიოდის ბოლოს უფიქსირდება ფულის ნაშთი. ამასთან, კომპანიის მიერ ნაღდი ანგარიშსწორებით მომწოდებლებზე გადახდილია იმაზე მეტი თანხა, ვიდრე არსებობს სასაქონლო ზედნადები ან საგადასახადო ანგარიშ-ფაქტურა, ხოლო მეორე მხარისგან გამოთხოვილი ინფორმაციის მიხედვით, კომპანიას არ აქვს გადახდილი ის თანხა, რასაც თავად აღრიცხავს. კომპანიას ასევე უფიქსირდება სესხები ფიზიკური პირებისგან, ხოლო ხარჯის გაწევის დამადასტურებელი დოკუმენტაცია არ იქნა წარმოდგენილი (შემოწმებისთვის წარმოდგენილ ცხრილში ნაჩვენებია ძირითადი თანხის გადახდები, რომელიც გადახდილია წინა შემოწმების პერიოდში). ამდენად, შემოწმების მიერ აღნიშნული თანხები არ იქნა გათვალისწინებული ფულის ნაშთის გაანგარიშებისას და გამოვლენილი სხვაობა განხილულ იქნა დირექტორის ხელფასად.\nშემოსავლების სამსახურმა აღნიშნა, რომ მომჩივნის მხრიდან დავის წარმოების პროცესში არ ყოფილა წარდგენილი საჩივარში მითითებული არგუმენტაციის შესაბამისი რაიმე დოკუმენტაცია/მტკიცებულება, რომელიც შეცვლიდა საგადასახადო შემოწმებით დადგენილ ფაქტობრივ გარემოებებს და გახდებოდა საგადასახადო ვალდებულებების კორექტირების საფუძველი.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ საგადასახადო ვალდებულებები შემოწმების მიერ განსაზღვრულია კანონმდებლობის მოთხოვნათა დაცვით, ხოლო წარმოდგენილი საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nარ ეთანხმება საშემოსავლო გადასახადის დარიცხვას და აცხადებს, რომ შემმოწმებლის მიერ საშემოსავლო გადასახადით დასაბეგრი ბაზა შემცირებული არ არის იპოთეკარებზე გადახდილი ძირითადი თანხებით და პროცენტებით. პროცენტები შემცირებულია თითქოს იმ მიზეზით, რომ დასრულებულია სესხის ხელშეკრულება. ასევე, გადასახადები დარიცხულია კომპანიებისთვის გადახდილ თანხებზე, რომელთაც იპოთეკა ედოთ კომპანიის ქონებაზე, იპოთეკა მოხსნილია, თუმცა სატელეფონო კავშირისას არ აღიარეს თანხის გადახდის ფაქტი. იგივე ხდება მომწოდებლებზე გადახდილ თანხებთან დაკავშირებითაც, ზოგიერთმა მომწოდებელმა შემოწმებას არ წარუდგინა კომპანიის მიერ გადახდილ თანხებზე სრული ინფორმაცია.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის მიხედვით, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nდადგენილია, რომ გადასახადის გადამხდელს შესამოწმებელი პერიოდის ბოლოს უფიქსირდებოდა ფულის ნაშთი. ასევე, კომპანიის მიერ ნაღდი ანგარიშსწორებით მომწოდებლებზე გადახდილია იმაზე მეტი თანხა, ვიდრე არსებობს სასაქონლო ზედნადები ან საგადასახადო ანგარიშ-ფაქტურა.\nშემოწმების მიერ მეორე მხარისგან გამოთხოვილია ინფორმაცია მიღებული თანხების შესახებ და დადგინდა, რომ კომპანიას არ აქვს გადახდილი ის თანხა, რასაც თავად აღრიცხავს. გარდა ამისა, შემოწმების მიერ შესწავლილ იქნა ფიზიკური პირებისგან აღებული სესხის თანხები და დადგინდა, რომ შემოწმებისთვის წარდგენილ ცხრილში ნაჩვენებია ძირითადი თანხის გადახდები, რომელიც გადახდილია წინა შემოწმების პერიოდში. გადამხდელის მიერ ვერ იქნა წარმოდგენილი ხარჯის გაწევის დამადასტურებელი დოკუმენტაცია, შესაბამისად, აღნიშნული თანხები არ იქნა მიჩნეული გადახდილად და დაემატა საბოლოო ნაშთს. შემოწმებით გათვალისწინებულ იქნა გონივრული ნაშთი და გამოვლენილი სხვაობა განხილულ იქნა საწარმოს დირექტორზე გაცემულ ხელფასად.\nმომჩივანი ზოგადად საუბრობს და ვერ წარმოადგენს დასახელებული არგუმენტების დოკუმენტურად დადასტურებულ შესაბამის მტკიცებულებებს, რაც მის მიერ დასახელებული არგუმენტების გათვალისწინების, შესაბამისად, შემოწმებისას დადგენილი გარემოებების შეცვლის და ამ ნაწილში შემოწმების აქტით დარიცხული თანხების შემცირების საფუძველი გახდებოდა. ამასთან, საჩივარში დაფიქსირებულ საკონტაქტო მობილურის ნომერზე განემარტა წარმომადგენლობითი უფლებამოსილების დამადასტურებელი დოკუმენტის საფუძველზე საჩივრის განხილვაში მონაწილეობის შესაძლებლობის თაობაზე, თუმცა უშუალოდ საჩივრის განხილვის წინ დაკონტაქტებისას მან საბჭოს სხდომაზე დასწრებაზე უარი განაცხადა, ვინაიდან არ ჰქონდა საჩივრის განხილვაში მონაწილეობის შესაბამისი უფლებამოსილების დამადასტურებელი დოკუმენტი (მინდობილობა). მხარეთა არგუმენტების, სადავო საქმეზე არსებული მასალების შესწავლის/შეფასების და ფაქტობრივი გარემოებების გათვალისწინებით, საბჭოს მიაჩნია, რომ ვინაიდან საწარმოს არ გააჩნდა ხარჯის გაწევის დამადასტურებელი დოკუმენტაცია, აღნიშნული ხარჯის გაწევაზე გადახდილი თანხების მიხედვით გაანგარიშებული ფულადი ნაშთის საწარმოს დირექტორზე გაცემულ ხელფასად განხილვა და გადახდის წყაროსთან საშემოსავლო გადასახადით დაბეგვრა მართებულია.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \n﻿\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n37\n\nდოკუმენტის დათვალიერება\n\ninfohub@rs.ge",
    "title": "Document 00dd77d7-2d00-4980-b5c4-0a52fcfbd5a2"
  }
}