{
  "id": "0ec23c70-8cef-4c37-9602-800a78901298",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20157/2/2023\n11 აგვისტო 2023\nდოკუმენტის #:\n20157/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n10 აგვისტო 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი\nსაკანონმდებლო ნორმა:\nდღგ-ისათვის გათვალისწინებული მოთხოვნების დარღვევა, საგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№20157/2/2023\n10 აგვისტო 2023\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „----------“ (ს/ნ ----------) \nმოპასუხე: მომსახურების დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 21.07.2023 წელს განიხილა და მიიღო გადაწყვეტილება შპს „----------“ 3.07.2023 წელს რეგისტრირებულ საჩივარზე (რეგისტრაციის №20157/2/2023).\n\n\nდავის საგანი: \nდღგ-ის გადამხდელად რეგისტრაციის გარეშე საქმიანობისთვის ჯარიმის დაკისრება და საურავის დარიცხვის მართლზომიერება. \n\n\nგასაჩივრებული გადაწყვეტილება: \n1. მომსახურების დეპარტამენტი 10.05.2023 წლის №011-121 საგადასახადო სამართალდარღვევის ოქმი; \n2. მომსახურების დეპარტამენტის 10.05.2023 წლის №001-145 საგადასახადო მოთხოვნა; \n3. მომსახურების დეპარტამენტის 16.05.2023 წლის №001-147 საგადასახადო მოთხოვნა; \n4. მომსახურების დეპარტამენტის 10.05.2023 წლის №011-121/1 ბრძანება; \n5. მომსახურების დეპარტამენტის 16.05.2023 წლის №011-121/2 ბრძანება; \n6. შემოსავლების სამსახურის 12.06.2023 წლის №13001 ბრძანება.\n\n\nდარიცხული თანხა: 16 900.74 ლარი. \nჯარიმა - 9 206 ლარი (10.05.2023 წლის №011-121 საგადასახადო სამართალდარღვევის ოქმი); \nჯარიმა - 6 147.73 ლარი (10.05.2023 წლის №001-145 საგადასახადო მოთხოვნა); \nჯარიმა - 1 546.93 ლარი (16.05.2023 წლის №001-147 საგადასახადო მოთხოვნა).\n\n\nფაქტების აღწერა \nმომჩივანი 8.05.2023 წელს დაგვიანებით დარეგისტრირდა დღგ-ის გადამხდელად და განახორციელა დღგ-ის გადამხდელად რეგისტრაციის გარეშე საქმიანობა 30.01.2022-08.05.2023 წ.წ. პერიოდში. გადამხდელმა 9.05.2023 წელს წარადგინა 2022 წლის იანვრის და თებერვლის თვის დღგ-ის დეკლარაციები.\nდღგ-ის გადამხდელად რეგისტრაციის გარეშე საქმიანობის გამო მომჩივანს, მომსახურების დეპარტამენტის 10.05.2023 წლის №011-121 საგადასახადო სამართალდარღვევის ოქმით, შეეფარდა საგადასახადო კოდექსის 282-ე მუხლის პირველი ნაწილით გათვალისწინებული სანქცია - ჯარიმა 9 206. 08 ლარის ოდენობით.\nმომჩივანმა საგადასახადო სამართალდარღვევის ოქმის გამოცემის შემდგომ წარადგინა 2022 წლის მარტის თვის დღგ-ის დაზუსტებული დეკლარაცია, 2022 წლის აპრილი, მაისი, ივნისი, ივლისი, აგვისტო, სექტემბერი, ნოემბერი და დეკემბრის თვის დღგ-ის დეკლარაციები. აღნიშნულზე მომსახურების დეპარტამენტის 10.05.2023 წლის №011-121/1 ბრძანებით, მომჩივანს დამატებით დაერიცხა 6 147.73 ლარი, რაზეც გამოიცა 10.05.2023 წლის საგადასახადო მოთხოვნა №000-145.\nმომჩივანმა 11.05.2023 წელს წარადგინა 2023 წლის იანვრის, თებერვლის, მარტის და აპრილის თვის დღგ-ის დეკლარაციები, აღნიშნულზე 16.05.2023 წელს გამოიცა ბრძანება №011-121/2, რომლითაც მომჩივანს დამატებით დაერიცხა 1 546.93 ლარი, რაზეც გამოიცა 16.05.2023 წლის საგადასახადო მოთხოვნა №000-147.\nზემოთ აღნიშნული ადმინისტრაციულ სამართლებრივი აქტები გასაჩივრდა შემოსავლების სამსახურში. შემოსავლების სამსახურის 12.06.2023 წლის №13001 ბრძანებით საჩივარი დაკმაყოფილდა ნაწილობრივ. მომსახურების დეპარტამენტს დაევალა შემოსავლების სამსახურის უფროსის 11.04.2022 წლის №9021 ბრძანების გათვალისწინებით სადავო საკითხის შესწავლა და შესწავლის შედეგებიდან გამომდინარე, სათანადო საფუძვლის არსებობის შემთხვევაში, სადავო ოქმით დარიცხული ჯარიმის კორექტირება (შემცირება).\nშემოსავლების სამსახურის 12.06.2023 წლის №13001 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახურმა იხელმძღვანელა საგადასახადო კოდექსის 302-ე მუხლის მე-6 ნაწილით, 43-ე მუხლის მე-4 ნაწილით, 269-ე მუხლის პირველი და მე-7 ნაწილებით, 270-ე მუხლის პირველი და მე-2 ნაწილებით, 282-ე მუხლის პირველი ნაწილით, შემოსავლების სამსახურის უფროსის 11.04.2022 წლის №9021 ბრძანებით „საქართველოს საგადასახადო კოდექსის 269-ე მუხლის მე-7 ნაწილის გამოყენების შესახებ მეთოდური მითითების დამტკიცების თაობაზე“, რომლითაც განსაზღვრულია საქართველოს საგადასახადო კოდექსის 282-ე მუხლის პირველი ნაწილის შესაბამისად შეფარდებული ჯარიმისაგან ამავე კოდექსის 269-ე მუხლის მე-7 ნაწილის საფუძველზე პირის გათავისუფლების ღონისძიებები. \nშემოსავლების სამსახურმა მიიჩნია, რომ განსახილველ შემთხვევაში მომსახურების დეპარტამენტს, შემოსავლების სამსახურის უფროსის 2022 წლის 11 აპრილის №9021 ბრძანების გათვალისწინებით, შეესწავლა სადავო საკითხი და შესწავლის შედეგებიდან გამომდინარე, სათანადო საფუძვლების არსებობის შემთხვევაში, განეხორციელებინა დარიცხული ჯარიმის კორექტირება (შემცირება).\nგადასახადის გადამხდელის პირადი აღრიცხვის ბარათზე დარიცხულ საურავთან დაკავშირებით შემოსავლების სამსახური მიუთითებს საგადასახადო კოდექსის 301-ე მუხლის „ლ“ ქვეპუნქტზე, რომლის მიხედვით, დავის განმხილველი ორგანო საჩივარს არ განიხილავს, თუ გასაჩივრებულ საგადასახადო მოთხოვნაში ასახულია აღიარებული საგადასახადო დავალიანება. შემოსავლების სამსახურმა მიიჩნია, რომ სახეზეა საჩივრის განუხილველად დატოვების საქართველოს საგადასახადო კოდექსის 301-ე მუხლის „ლ“ ქვეპუნქტით გათვალისწინებული საფუძველი. \n\n\nმომჩივნის არგუმენტაცია \nმომჩივანი არ ეთანხმება პირადი აღრიცხვის ბარათზე აღიარებული საგადასახადო დავალიანების დაფიქსირების არსებობას და ამბობს, რომ ამ პერიოდში კომპანიას უფიქსირდებოდა ზედმეტობა. დღგ-ის დეკლარაციები იყო დროულად წარდგენილი. გადამხდელის განცხადებით დაირღვა საგადასახადო კოდექსის 282-ე მუხლის პირველი ნაწილის მოთხოვნა, კერძოდ შემოსავლების სამსახურის მხრიდან ჯარიმის დაანგარიშება მოხდა დღგ-ით დასაბეგრი გათავისუფლებული ოპერაციების ჩათვლით. არ ეთანხმება შემოსავლების სამსახურს, საგადასახადო კოდექსის 269-ე მუხლის მე-7 ნაწილის გაუთვალისწინებლობის საკითხის.\nგადამხდელის განმარტებით შემოსავლების სამსახურის უფროსის 11.04.2022 წლის №9021 ბრძანებით „საქართველოს საგადასახადო კოდექსის 269-ე მუხლის მე-7 ნაწილის გამოყენების შესახებ მეთოდური მითითების დამტკიცების თაობაზე“, ბრძანების დანართი №2 ის პირველი პუნქტით განსაზღვრული გარემოებები იყო სახეზე, მომჩივანს არ უფიქსირდებოდა აღიარებული საგადასახადო დავალიანება გადასახადის/აღიარებული მოსაკრებლის ნაწილში, ასევე საგადასახადო დეკლარაციის/გაანგარიშების დაგვიანებით წარდგენის წინა დღის მდგომარეობით 12 კალენდარული თვის განმავლობაში, იგივე ქმედება ჩადენილი არ ჰქონია. ამავე ბრძანების დანართის მე-3 პუნქტში აღნიშნულ ყველა პირობას აკმაყოფილებს. დღგ-ის გადამხდელად სავალდებულო რეგისტრაციის გარეშე საქმიანობა მისი მხრიდან იქნა გამოვლენილი და პირადი აღრიცხვის ბარათზე არ ფიქსირდებოდა აღიარებული საგადასახადო დავალიანება გადასახადების ნაწილში. 10.05.2023 წლის №011-121 საგადასახადო სამართალდარღვევის ოქმის გამოცემამდე წარდგენილი ჰქონდა დღგ-ის დეკლარაცია.\nითხოვს დაკმაყოფილდეს საჩივარი და გაუქმდეს გასაჩივრებული აქტები. მისი პირადი აღრიცხვის ბარათზე მოხდეს არსებული მონაცემების განხილვა. მოხდეს მტკიცებულების სახით წარმოდგენილი საბაჟო დეკლარაციების განხილვა. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 165-ე მუხლის პირველი ნაწილის თანახმად, დასაბეგრი პირი, თუ ამ კოდექსით სხვა რამ არ არის გათვალისწინებული, ვალდებულია მის მიერ ნებისმიერი უწყვეტი 12 კალენდარული თვის განმავლობაში განხორციელებული დღგ-ით დასაბეგრი საქონლის მიწოდების/მომსახურების გაწევის ოპერაციების ჯამური თანხის 100 000 ლარისთვის გადაჭარბების დღიდან, არაუგვიანეს 2 სამუშაო დღეში დღგ-ის გადამხდელად რეგისტრაციის მიზნით, მიმართოს საგადასახადო ორგანოს.\nსაგადასახადო კოდექსის 282-ე მუხლის პირველი ნაწილის შესაბამისად, დღგ-ის გადამხდელად რეგისტრაციის გარეშე საქმიანობა – იწვევს პირის დაჯარიმებას რეგისტრაციის გარეშე საქმიანობის პერიოდში განხორციელებული დღგ-ით დასაბეგრი ოპერაციების (გარდა გათავისუფლებული ოპერაციებისა) თანხის 5 პროცენტის ოდენობით.\nსაგადასახადო კოდექსის 269-ე მუხლის მე-7 ნაწილის მიხედვით, დავის განმხილველ ორგანოს ან სასამართლოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nდადგენილია, რომ მომჩივანი დაგვიანებით დარეგისტრირდა დღგ-ის გადამხდელად და განახორციელა დღგ-ის გადამხდელად რეგისტრაციის გარეშე საქმიანობა 30.01.2022 –8.05.2023 წლების პერიოდში. შესაბამისად, საგადასახადო კოდექსის 282-ე მუხლის პირველი ნაწილის საფუძველზე, მომჩივანი დაჯარიმდა 9 206 ლარით. გადასახადის გადამხდელი არ უარყოფს სამართალდარღვევის ჩადენის ფაქტს, აღნიშნავს, რომ დარღვევა აღმოაჩინა თავად და ითხოვს, როგორც კეთილსინდისიერი გადამხდელი, საგადასახადო კოდექსის 269-ე მუხლის მე-7 ნაწილის საფუძველზე, გათავისუფლდეს დაკისრებული ჯარიმისგან.\nშემოსავლების სამსახურმა ნაწილობრივ დააკმაყოფილა გადასახადის გადამხდელის საჩივარი და დაავალა მომსახურების დეპარტამენტს, შემოსავლების სამსახურის უფროსის 2022 წლის 11 აპრილის №9021 ბრძანების გათვალისწინებით, სადავო საკითხის შესწავლა და შესწავლის შედეგებიდან გამომდინარე, სათანადო საფუძვლების არსებობის შემთხვევაში, სადავო ოქმით დაკისრებული ჯარიმის კორექტირების (შემცირების) განხორციელება.\nსაქმის მასალებში ფიგურირებს ორი ერთი და იმავე თარიღისა და ნომრის (10.05.2023 წლის №011- 121) მაგრამ განსხვავებული შინაარსის (განსხვავებულია დაკისრებული თანხის ოდენობა) საგადასახადო სამართალდარღვევის ოქმი. \nსაბჭოს მიაჩნია, რომ აღნიშნული საკითხი საჭიროებს დამატებით შესწავლას. ამ მიზნით, შემოსავლების სამსახურის 12.06.2023 წლის №13001 ბრძანება უნდა გაუქმდეს ნაწილობრივ და მომსახურების დეპარტამენტს დაევალოს მითითებული საკითხის ხელახლა შესწავლა.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. ნაწილობრივ გაუქმდეს შემოსავლების სამსახურის 12.06.2023 წლის №13001 ბრძანება; \n3. დაევალოს მომსახურების დეპარტამენტს სადავო საკითხის ხელახლა შესწავლა; \n4. დანარჩენ ნაწილში საჩივარი არ დაკმაყოფილდეს; \n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდღგ - ს გადამხდელად ნებაყოფლობითი / სავალდებულო რეგისტრაცია და რეგისტრაციის გაუქმება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n38\n\nდოკუმენტის დათვალიერება\n\ninfohub@rs.ge",
    "title": "Document 0ec23c70-8cef-4c37-9602-800a78901298"
  }
}