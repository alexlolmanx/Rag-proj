{
  "id": "e0b9ecc4-b919-4a55-a099-6a1f7aa1a7ce",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24399/2/2024\n23 დეკემბერი 2024\nდოკუმენტის #:\n24399/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n20 დეკემბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ეკონომიკური საქმიანობით მიღებული შემოსავლები, ხარჯები, რომლებიც არ გამოიქვითება, გადახდის წყაროსთან გადასახადის დაკავების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№24399/2/2024\n20 დეკემბერი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „-------“ (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 13.12.2024 წელს განიხილა და მიიღო გადაწყვეტილება შპს „-------“-ის 4.12.2024 წელს რეგისტრირებულ საჩივარზე (რეგისტრაციის №24399/2/2024). \n\n\nდავის საგანი: \nსატყეო სააგენტოს მიერ სატენდერო ხელშეკრულების ფარგლებში გაწეული მომსახურებისთვის ჩარიცხული თანხების დირექტორზე გაცემულ ხელფასად განხილვა.\n\n\nგასაჩივრებული გადაწყვეტილება: \n1. აუდიტის დეპარტამენტის 2024 წლის 3 ოქტომბრის №045-10 საგადასახადო მოთხოვნა;\n2. შემოსავლების სამსახურის 2024 წლის 15 ნოემბრის №24254 ბრძანება.\n\n\nდარიცხული თანხა: 37 811 ლარი. \nმათ შორის:\nსაშემოსავლო გადასახადი - 18 680 \nჯარიმა - 9 340 \nსაურავი - 9 791\n\n\nფაქტების აღწერა \nსაწარმო გადასახადის გადამხდელად რეგისტრირებულია 2021 წლის 15 ივნისს, ხოლო დღგ-ს გადამხდელად რეგისტრირებული არ არის.\nშემოსავლების სამსახურის აუდიტის დეპარტამენტის 2024 წლის 18 ივნისის №14200 ბრძანების საფუძველზე ჩატარდა კომპანიის საქმიანობის კამერალური საგადასახადო შემოწმება. შემოწმების შედეგები აისახა 2024 წლის 18 სექტემბრის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\nსსიპ სატყეო სააგენტოსა და შპს „-------“-ს შორის გაფორმებულია ხელშეკრულება მომსახურების გაწევაზე. კერძოდ, გადასახადის გადამხდელს უნდა გაეწია სსიპ სატყეო სააგენტოსთვის 998.9 კუბური მეტრი ფოთლოვანი სახეობის ხე-ტყის/მერქნული რესურსის დამზადების მომსახურება. მომსახურების ღირებულება შეადგენდა 74 890 ლარს. სახელმწიფო შესყიდვების სააგენტოს ვებგვერდზე განთავსებული ინფორმაციის და ფინანსთა სამინისტროს საგამოძიებო სამსახურის მიერ მიწოდებული ინფორმაცია/დოკუმენტაციით ირკვევა, რომ გადასახადის გადამხდელი მომსახურების გაწევას და მიღებაჩაბარების გაფორმებას სატყეო სააგენტოსთან ახორციელებდა ეტაპობრივად 2021 წლის საანგარიშო პერიოდში. საბანკო ამონაწერების მიხედვით, ასანაზღაურებელი თანხა სატყეო სააგენტოს მიერ კომპანიის ანგარიშზე ირიცხებოდა შესაბამის პერიოდებში, ხოლო მიღებული თანხების გადარიცხვა ხდებოდა დირექტორის პირად საბანკო ანგარიშზე. გადასახადის გადამხდელს შესამოწმებელ პერიოდში არ უფიქსირდება გამოწერილი/მიღებული დოკუმენტები, აგრეთვე შესამოწმებელ პერიოდში არ აქვს წარდგენილი დეკლარაციები. გადასახადის გადამხდელმა შემოწმების პროცესში წარადგინა ახსნაგანმარტება, რომლის მიხედვითაც აფიქსირებს, რომ გაწეული აქვს სხვადასხვა ხარჯი (საწვავის შეძენა, ტექნიკის იჯარა, მუშახელის დაქირავება, მუშახელის კვება), თუმცა ამის დამადასტურებელი დოკუმენტაცია არ გააჩნია. ვინაიდან გადასახადის გადამხდელმა ვერ წარადგინა ხარჯის დოკუმენტები, არ გააჩნია მძიმე ტექნიკა, დირექტორზე გადარიცხული თანხები დაექვემდებარა სრულად გადახდის წყაროსთან დაბეგვრას. შემოწმების მიერ დადგენილ გაცემულ ხელფასებსა და გადასახადის გადამხდელის სააღრიცხვო დოკუმენტაციაში ასახულ ხელფასებს შორის სხვაობა, საგადასახადო კოდექსის 101-ე და 154-ე მუხლების საფუძველზე, დაიბეგრა გადახდის წყაროსთან. შედეგად, მომჩივანს დაერიცხა საშემოსავლო გადასახადი და დაეკისრა საგადასახადო კოდექსის 275-ე მუხლით გათვალისწინებული ჯარიმა.\nშემოწმების აქტის საფუძველზე გამოიცა აუდიტის დეპარტამენტის 2024 წლის 3 ოქტომბრის №21627 ბრძანება და №045-10 საგადასახადო მოთხოვნა. მომჩივანს დამატებით გადასახდელად განესაზღვრა 37 811 ლარი.\nაღნიშნული საგადასახადო მოთხოვნა 2024 წლის 20 ოქტომბერს გასაჩივრდა შემოსავლების სამსახურში, რომელმაც 2024 წლის 15 ნოემბრის №24254 ბრძანებით ნაწილობრივ დააკმაყოფილა საჩივარი. სადავო საკითხთან დაკავშირებით, საშემოსავლო გადასახადით დასაბეგრი ბაზის დაზუსტების მიზნით, დაევალა აუდიტის დეპარტამენტს, საწვავის ხარჯი განსაზღვროს არაპირდაპირი მეთოდის გამოყენებით და აღნიშნულის გათვალისწინებით უზრუნველყოს შესაბამისი საგადასახადო ვალდებულებების კორექტირება (შემცირება). დანარჩენ ნაწილში საჩივარი არ დაკმაყოფილდა. \nშემოსავლების სამსახურის 2024 წლის 15 ნოემბრის №24254 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე, 136-ე, 73-ე, 101-ე, 154-ე, 105-ე, 72-ე, 43-ე მუხლებზე, საქართველოს ზოგადი ადმინისტრაციული კოდექსის 96-ე მუხლზე, შემოწმებით დადგენილ ფაქტობრივ გარემოებებზე და ყურადღებას ამახვილებს გადასახადის გადამხდელის მიერ საჩივარში წარდგენილ განმარტებაზე, რომლის თანახმად, 2021 წელს სსიპ ეროვნული სატყეო სააგენტოსგან ჩარიცხული თანხა მთლიანად ხელფასად არ იყო გაცემული. მომჩივნის განმარტებით, ზემოაღნიშნული თანხების განკარგვა მოხდა შემდეგნაირად: შეშის დამზადების ხარჯი 53 100 ლარის ოდენობით (მათ შორის, ავტომანქანის და ხერხის საწვავის ღირებულებები), მუშების ხელფასი 14 160 ლარის ოდენობით, გაუთვალისწინებელი ხარჯები 7 600 ლარის ოდენობით, ჯამში შეშის დამზადებაზე ნაღდი ანგარიშსწორებით გახარჯული იქნა 74 860 ლარი. განმარტავს, რომ 2021 წელს შექმნილი არახელსაყრელი კლიმატური პირობებიდან (უხვი ნალექები) გამომდინარე, ასევე კოვიდ-19 ვირუსის გავრცელების და ზოგიერთი შეზღუდვების გამო, საწარმოს შეუფერხდა ტყე-კაფვა და ხე-ტყის დამზადების საქმიანობა. შედეგად, ვეღარ ესწრებოდა სკოლებში და საწყობში შეშის შეტანა, რის გამოც, გადასახადის გადამხდელის განმარტებით, მოუწიათ ხარჯების საგრძნობი გაზრდა.\nზემოაღნიშნული სამართლებრივი ნორმების, საქმეში არსებული მასალებისა და მხარეთა არგუმენტაციის გათვალისწინებით, სადავო საკითხთან დაკავშირებით, საშემოსავლო გადასახადით დასაბეგრი ბაზის დაზუსტების მიზნით, შემოსავლების სამსახურმა მიიჩნია, რომ ხე-ტყის/მერქნული რესურსის დამზადებასთან დაკავშირებით, გადასახადის გადამხდელის მიერ საწვავის ხარჯის გაწევის საკითხი საჭიროებს დამატებით შესწავლას. კერძოდ, უნდა დაევალოს აუდიტის დეპარტამენტს, საწვავის ხარჯი განსაზღვროს არაპირდაპირი მეთოდის გამოყენებით და აღნიშნულის გათვალისწინებით უზრუნველყოს შესაბამისი საგადასახადო ვალდებულებების კორექტირება (შემცირება).\n\n\nმომჩივნის არგუმენტაცია \nმიუხედავად მომჩივნის ახსნა-განმარტებებისა, რომ კომპანიის მიერ 2021 წელს შესრულებულ მომსახურებაზე გადმორიცხული თანხიდან, რომელმაც შეადგინა 74 890 ლარი ხელფასად არ იყო გაცემული მთლიანი თანხა, საშემოსავლო გადასახადი მაინც დაანგარიშებული იქნა მთლიანი თანხიდან. 2021 წელს სსიპ ეროვნულ სატყეო სააგენტოსთან გაფორმებული ხელშეკრულების ფარგლებში, რომლის საგანსაც წარმოადგენდა საშეშე მერქნული რესურსის დამზადების მომსახურების გაწევა, ანგარიშზე აგვისტოდან დეკემბრის თვეების ჩათვლით ჩაერიცხა 74 890 ლარი. აქედან თანხების განკარგვა მოხდა შემდეგ ხარჯებში: 1. შეშის დამზადების ხარჯები - 53 100 ლარი; 2. მუშების ხელფასი - 14 160 ლარი; 3. გაუთვალისწინებელი ხარჯები - 7 600 ლარი. სულ გახარჯული იქნა შეშის დამზადებაზე 74 860 ლარი, ნაღდი ანგარიშსწორებით. 2021 წელს შექმნილი არახელსაყრელი კლიმატური პირობებიდან (უხვი ნალექი) გამომდინარე და იმის გამო, რომ იყო კოვიდ-19 ვირუსის გავრცელება და ზოგიერთი შეზღუდვები, საწარმოს შეუფერხდა ტყე-კაფვა და ხე-ტყის დამზადების საქმიანობა, ვეღარ ესწრებოდა სკოლებში და საწყობში შეშის შეტანა, რის გამოც მოუწია ხარჯების საგრძნობი გაზრდა.\nდღეის მდგომარეობით კომპანიას შეჩერებული აქვს სამეწარმეო საქმიანობა შესაფერისი სამუშაოების არ არსებობის გამო. ასევე, ამჟამად საწარმო წარმოადგენს გადახდისუუნარო ობიექტს. მომჩივანი ითხოვს ჩამოეწეროს შემოწმების შედეგად დარიცხული თანხები, ვინაიდან მათი გადახდის არანაირი საშუალება არ გააჩნია.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის შესაბამისად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nამავე მუხლის მე-4 ნაწილის მიხედვით, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან. \nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის შესაბამისად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nსაგადასახადო კოდექსის 105-ე მუხლის მე-2 ნაწილის მიხედვით, თუ ამ კოდექსით სხვა რამ არ არის გათვალისწინებული, ყველა ხარჯი დოკუმენტურად უნდა იყოს დადასტურებული.\nსაგადასახადო კოდექსის 73-ე მუხლის მე-5 ნაწილის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე), თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nშემოწმების შედეგად დადგინდა, რომ სსიპ სატყეო სააგენტოსა და გადასახადის გადამხდელს შორის გაფორმებულია ხელშეკრულება 998.9 კუბური მეტრი ფოთლოვანი სახეობის ხე-ტყის/მერქნული რესურსის დამზადების მომსახურების გაწევასთან დაკავშირებით. მომსახურების ღირებულება შეადგენდა 74 890 ლარს. სახელმწიფო შესყიდვების სააგენტოს ვებგვერდზე განთავსებული ინფორმაციის და ფინანსთა სამინისტროს საგამოძიებო სამსახურის მიერ მიწოდებული ინფორმაცია/დოკუმენტაციით ირკვევა, რომ კომპანია მომსახურების გაწევას და მიღება-ჩაბარების გაფორმებას სატყეო სააგენტოსთან ახორციელებდა ეტაპობრივად 2021 წლის საანგარიშო პერიოდში. საბანკო ამონაწერების მიხედვით, ასანაზღაურებელი თანხა სატყეო სააგენტოს მიერ საწარმოს ანგარიშზე ირიცხებოდა შესაბამის პერიოდებში, ხოლო მიღებული თანხების გადარიცხვა ხდებოდა კომპანიის დირექტორის პირად საბანკო ანგარიშზე. გადასახადის გადამხდელს შესამოწმებელ პერიოდში არ უფიქსირდება გამოწერილი/მიღებული დოკუმენტები. აგრეთვე, შესამოწმებელ პერიოდში არ აქვს წარდგენილი დეკლარაციები. მომჩივნის ახსნა-განმარტებით, გაწეული აქვს სხვადასხვა ხარჯი (საწვავის შეძენა, ტექნიკის იჯარა, მუშახელის დაქირავება, მუშახელის კვება), თუმცა აღნიშნულის დამადასტურებელი დოკუმენტაცია არ გააჩნია. ვინაიდან გადასახადის გადამხდელმა ვერ წარადგინა ხარჯის დოკუმენტები, არ გააჩნია მძიმე ტექნიკა, საწარმოს დირექტორზე გადარიცხული თანხები დაექვემდებარა სრულად გადახდის წყაროსთან დაბეგვრას.\nამასთან, მხარეთა არგუმენტაციის გათვალისწინებით, შემოსავლების სამსახურმა მიიჩნია, რომ საშემოსავლო გადასახადით დასაბეგრი ბაზის დაზუსტების მიზნით, ხე-ტყის/მერქნული რესურსის დამზადებასთან დაკავშირებით, გადასახადის გადამხდელის მიერ საწვავის ხარჯის გაწევის საკითხი საჭიროებს დამატებით შესწავლას. კერძოდ, დაევალა აუდიტის დეპარტამენტს, საწვავის ხარჯი განსაზღვროს არაპირდაპირი მეთოდის გამოყენებით და აღნიშნულის გათვალისწინებით უზრუნველყოს შესაბამისი საგადასახადო ვალდებულებების კორექტირება (შემცირება).\nზემოაღნიშნული სამართლებრივი ნორმებისა და ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nხარჯები რომლებიც გამოიქვითება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n32\n\nდოკუმენტის დათვალიერება\n\ninfohub@rs.ge",
    "title": "Document e0b9ecc4-b919-4a55-a099-6a1f7aa1a7ce"
  }
}