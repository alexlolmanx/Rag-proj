{
  "id": "390ee4d1-c0b0-4aa9-9709-8acb805678b9",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24265/2/2024\n13 დეკემბერი 2024\nდოკუმენტის #:\n24265/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n12 დეკემბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nგანუხლველად დარჩა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაჩივრის განხილვაზე უარის თქმა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№24265/2/2024\n12 დეკემბერი 2024\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: \"----------\" (ს/ნ \"----------\")\nმოპასუხე: საბაჟო დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,21.11.2024 წელს განიხილა და მიიღო გადაწყვეტილება ,,--------“-ის 7.11.2024 წელს რეგისტრირებულ საჩივარზე (რეგისტრაციის №24265/2/2024). \n\n\nდავის საგანი: \n1. საბაჟო პროცედურის/რეექსპორტის პირობების დარღვევა ან სხვა ქმედება, რამაც გამოიწვია საბაჟო ზედამხედველობის ქვეშ მყოფი საქონლის ან/და სატრანსპორტო საშუალების უკანონო განკარგვა, დაკარგვა ან განადგურება;\n2. სატრანსპორტო საშუალების გამოცხადების (დეკლარირების) ვადის დარღვევა;\n3. იმპორტის გადასახდელების დარიცხვა.\n\n\nგასაჩივრებული გადაწყვეტილება:\n1. საბაჟო დეპარტამენტის 26.10.2023 წლის №ELC26402 საბაჟო სამართალდარღვევის ოქმი;\n2. საბაჟო დეპარტამენტის 26.10.2023 წლის №ELC26403 საბაჟო სამართალდარღვევის ოქმი;\n3. საბაჟო დეპარტამენტის 26.10.2023 წლის №EL7777/383 (№081-383) საგადასახადო მოთხოვნა;\n4. შემოსავლების სამსახურის 7.08.2024 წლის №18275 ბრძანება.\n\n\nდარიცხული თანხა: 2 659.27 ლარი (26.10.2023 წლის №EL7777/383 საგადასახადო მოთხოვნა).\nმათ შორის:\nგადასახადი: 2 479.5\nაქციზის გადასახადი საბაჟოზე - 2 340\nიმპორტის გადასახადი - 139.5\nსაურავი - 179.77\n\n\nდარიცხული თანხა: 3 479.5 ლარი.\nმათ შორის:\nჯარიმა - 1 000 ლარი ( 26.10.2023 წლის №ELC26403 საბაჟო სამართალდარღვევის ოქმი)\nჯარიმა - 2 479.5 ლარი (26.10.2023 წლის №ELC26402 საბაჟო სამართალდარღვევის ოქმი)\n\n\nფაქტების აღწერა/დარიცხვის საფუძვლები\nმომჩივანს 26.10.2023 წლის №ELC26403 და №ELC26402 საბაჟო სამართალდარღვევის ოქმებით, დაეკისრა საბაჟო კოდექსის 165-ე და 172-ე მუხლებით გათვალისწინებული სანქციები, ხოლო №EL7777/383 საგადასახადო მოთხოვნით საგადასახადო კოდექსის 64-ე და 272-ე მუხლების საფუძველზე, დაერიცხა იმპორტის გადასახდელები და საურავი.\nსადავო აქტები გასაჩივრდა შემოსავლების სამსახურში, რომლის 7.08.2024 წლის №18275 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დარჩეს განუხილველი შემდეგ გარემოებათა გამო:\nსაგადასახადო კოდექსის 301-ე მუხლის „ე“ ქვეპუნქტის თანახმად, დავის განმხილველი ორგანო საჩივარს არ განიხილავს, თუ გასულია საჩივრის წარდგენის ვადა.\nსაგადასახადო კოდექსის 305-ე მუხლის პირველი ნაწილის თანახმად, შემოსავლების სამსახურის მიერ მომჩივნისთვის არასასურველი გადაწყვეტილების მიღების შემთხვევაში ამ მომჩივანს უფლება აქვს, გადაწყვეტილება მისი ჩაბარებიდან 20 დღის ვადაში გაასაჩივროს დავების განხილვის საბჭოში.\nსაგადასახადო კოდექსის 44-ე მუხლის მე-10 და მე-11 ნაწილების მიხედვით: \n10. დავის განმხილველ ორგანოს უფლება აქვს, დოკუმენტი საჯაროდ გაავრცელოს, თუ გადასახადის გადამხდელი (გარდა ფიზიკური პირისა) საგადასახადო ორგანოს მიერ ელექტრონული ფორმით გაგზავნილ დოკუმენტს გადასახადის გადამხდელის ავტორიზებული მომხმარებლის გვერდზე განთავსებიდან 30 დღის განმავლობაში არ გასცნობია. თუ გადასახადის გადამხდელი ფიზიკური პირია, დოკუმენტის საჯაროდ გავრცელება შესაძლებელია, თუკი შესრულებულია შემდეგი პირობები:\nა) პირს ორჯერ მაინც გაეგზავნა/წარედგინა დოკუმენტი წერილობითი ფორმით და ადრესატისთვის მისი ჩაბარება ვერ მოხერხდა;\nბ) პირი არ არის შემოსავლების სამსახურის ოფიციალური ვებგვერდის ავტორიზებული მომხმარებელი ან ადრესატი დოკუმენტს ავტორიზებული მომხმარებლის გვერდზე განთავსებიდან 30 დღის განმავლობაში არ გასცნობია.\n11. დოკუმენტის საჯაროდ გავრცელება ხორციელდება მისი შემოსავლების სამსახურის ოფიციალურ ვებგვერდზე განთავსებით და ჩაბარებულად ითვლება განთავსებიდან მე-20 დღეს.\nსაგადასახადო კოდექსის 299-ე მუხლის მე-10 ნაწილის თანახმად, საგადასახადო ორგანოს გადაწყვეტილება შეიძლება გასაჩივრდეს საჩივრის წარდგენის ვადის გასვლის შემდეგაც, თუ მომჩივანი დაამტკიცებს, რომ გასაჩივრების ვადის დარღვევა მისგან დამოუკიდებელი მიზეზით იყო გამოწვეული.\nშემოსავლების სამსახურის 13.11.2024 წლის №\"-------\" წერილით, შემოსავლების სამსახურის 7.08.2024 წლის №18275 ბრძანება გადასახადის გადამხდელს საფოსტო დაწესებულების მეშვეობით, 2-ჯერ გაეგზავნა წერილობითი ფორმით (7.08.2024 წელს და 9.09.2024 წელს) საჩივარში მითითებულ მისამართზე (\"-------\") და ადრესატისათვის მისი ჩაბარება ვერ მოხერხდა (უკუგზავნილზე მითითებულია შემდეგი მიზეზები: „მისამართზე არავინ იყო, დავტოვე შეტყობინება“, „მისამართი არასრულია, კორპუსია ამ ნომერში“), ამასთან, ვინაიდან მომჩივანი არ ფიქსირდებოდა შემოსავლების სამსახურის ოფიციალური ვებგვერდის ავტორიზებულ მომხმარებლად, შემოსავლების სამსახურმა საგადასახადო კოდექსის 44-ე მუხლის საფუძველზე განახორციელა 7.08.2024 წლის №18275 ბრძანების საჯაროდ გავრცელება შემოსავლების სამსახურის ოფიციალურ ვებგვერდზე (www.rs.ge) 25.09.2024 წელს და ჩაბარებულად ჩაითვალა წელს 15.10.2024 წელს.\nაღნიშნული ბრძანების გასაჩივრების ბოლო ვადა იყო 4.11.2024 წელი, ხოლო საქართველოს ფინანსთა სამინისტროსთან არსებული დავების განხილვის საბჭოში საჩივარი წარმოდგენილია 7.11.2024 წელს (საფოსტო დაწესებულებაში წარდგენილია 5.11.2024 წელს). შესაბამისად, დარღვეულია საჩივრის წარდგენის კანონმდებლობით დადგენილი 20 დღიანი ვადა.\nაღნიშნულის თაობაზე მომჩივანთან 11.11.2024 წელს განხორციელდა სატელეფონო კომუნიკაცია და ეთხოვა წარმოედგინა არგუმენტაცია/მტკიცებულებები, რომ გასაჩივრების ვადის დარღვევა მისგან დამოუკიდებელი მიზეზით იყო გამოწვეული, თუმცა მომჩივანს არ წარმოუდგენია რაიმე მტკიცებულება ან/და არგუმენტაცია, რაც შეიძლება გამხდარიყო დარღვეული ვადის აღდგენის საფუძველი. \nამგვარად, ვინაიდან გასულია შემოსავლების სამსახურის ბრძანების გასაჩივრების კანონმდებლობით დადგენილი ვადა და მოცემულ შემთხვევაში არ იკვეთება სადავო აქტის გასაჩივრებისათვის დადგენილი ვადის აღდგენის საფუძველი, საბჭო მიიჩნევს, რომ საჩივარი საგადასახადო კოდექსის 301-ე მუხლის „ე“ ქვეპუნქტის საფუძველზე, უნდა დარჩეს განუხილველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „დ“ ქვეპუნქტით და გადაწყვიტა: \n\n\n1. საჩივარი დარჩეს განუხილველი;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგასულია საჩივრის წარდგენის ვადა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n39\n\nდოკუმენტის დათვალიერება\n\ninfohub@rs.ge",
    "title": "Document 390ee4d1-c0b0-4aa9-9709-8acb805678b9"
  }
}