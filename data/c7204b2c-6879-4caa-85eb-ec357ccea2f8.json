{
  "id": "c7204b2c-6879-4caa-85eb-ec357ccea2f8",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 29742\n12 დეკემბერი 2022\nდოკუმენტის #:\n29742\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n01 ოქტომბერი 2020\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nარარეზიდენტის შემოსავლის დაბეგვრა გადახდის წყაროსთან, გადახდის წყაროსთან გადასახადის დაკავების წესი, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\nბრძანება N 29742\n01/10/2020\n\n\n\n\nშპს --------------\n(მის.: ქ. ------- )\n2020 წლის 12 აგვისტოს საჩივრის \nდაკმაყოფილებაზე უარის თქმის თაობაზე\n\n\n\n\nშემოსავლების სამსახურმა 2020 წლის 17 სექტემბერს დავების განხილვის საბჭოს სხდომაზე (ოქმი №6 9) განიხილა შპს ----- ს 2020 წლის 12 აგვისტოს №160571/21 საჩივარი, რომლითაც გადასახადის გადამხდელი არ ეთანხმება შემოსავლების სამსახურის აუდიტის დეპარტამენტის 2020 წლის 24 ივლისის N 006-342 სგადასახადო მოთხოვნას.\n\n\nსადავო საკითხი:\nმომჩივანი არ ეთანხმება არარეზიდნეტი პირების მიერ გაწული მომსახურების ღირებულების გადახდის წყაროსთან დაკავებას. აღნიშნავს, რომ გადახდილი აქვს მომსახურების საფასური არარეზიდენტ კომპანიებზე, რომლებიც ეწევიან ხელოვანი მუშაკების (მუსიკოსების) მოძიებას და ის მუსიკოსები ემსახურებიან  შპს ----- ს მომჩივანის განმარტებით,  გადახდის წყაროსთან გადასახადის დაკავება არ განხორციელდა, ვინაიდან ამ ქვეყნებთან არსებობს ორმაგი დაბეგვრის თავიდან აცილებისა და გადასახადების გადაუხდელობის აღკვეთის შესახებ შეთანხმებები. მიუთითებს, რომ შემოწმებისათვის წარდგენილია მომსახურების გამწევი პირების რეზიდენტობის ცნობები და მომსახურების გამწევმა კომპანიებმა თავიანთ ქვეყნებში გადაიხადეს გადასახადი.\n\n\nფაქტობრივი გარემოებები:\nსაქმეზე არსებული მასალებით დგინდება , რომ აუდიტის დეპარტამენტის  2019  წლის 09 ივლისის № 22946 ბრძანების საფუძველზე ჩატარდა შპს ----- ს კამერალური საგადასახადო შემოწმება. შესამოწმებელი პერიოდი განისაზღვრა 2017 წლის 01 იანვრიდან 2019 წლის 01 ივლისამდე. შემოწმების შედეგებზე 2020 წლის 13 ივლისს შედგა საგადასახადო შემოწმების აქტი. შემოწმების აქტის საფუძველზე 2020 წლის 23 ივლისს გამოიცა აუდიტის დეპარტამენტის № 20843 ბრძანება და 24 ივლისის № 006-342 საგადასახადო მოთხოვნა, რომლითაც გადამხდელს ბიუჯეტში დამატებით გადასახდელად განესაზღვრა სულ 132 911 ლარი, მათ შორის, გადასახადი 67 550 ლარი, ჯარიმა 38 608 ლარი და საურავი 26 753 ლარი.\n\n\nსაგადასახადო შემოწმების აქტის მიხედვით დარიცხვა გამოწვეულია შემდეგი გარემოებით:\nგადასახადის გადამხდელის მიერ წარმოდგენილი საბუღალტრო პროგრამის ამონაწერების და საბანკო ანგარიშების შესწავლის შედეგად დგინდება, რომ 2017-2018-2019 წლების განმავლობაში საწარმო ახორციელებდა არარეზიდენტი პირების მიერ საქართველოს ტერიტორიაზე გაწეული მომსახურების ღირებულების ანაზღაურებას. საწარმოს საქართველოს საგადასახადო კოდექსის 134-ე მუხლის პირველი ნაწილის „ე“ ქვეპუნქტის გათვალისწინებული გადასახადის გარდა, დაერიცხა ჯარიმა საქართველოს საგადასახადო კოდექსის 275-ე მუხლის შესაბამისად.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nშემოსავლების სამსახური მიუთითებს საქართველოს საგადასახადო კოდექსის 302-ე მუხლის მე-6 ნაწილზე, რომლის თანახმად, შემოსავლების სამსახურს უფლება აქვს, მომჩივნის დაუსწრებლად განიხილოს საჩივარი, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nსაქართველოს საგადასახადო კოდექსის მე-2 მუხლის მე-7 ნაწილის თანახმად, გადასახადით დაბეგვრასთან დაკავშირებულ საკითხზე საქართველოს პარლამენტის მიერ რატიფიცირებულ და ძალაში შესულ საერთაშორისო ხელშეკრულებას აქვს უპირატესი იურიდიული ძალა ამ კოდექსის მიმართ.\nდადგენილია, რომ საწარმოს შესამოწმებელ პერიოდში მომსახურებას უწევდნენ სხვადასხვა ქვეყნის რეზიდენტები, მ.შ. გერმანიის, ჰოლანდიის, ინგლისის და სხვა.\nსაქართველოს საგადასახადო კოდექსის 43-ე მუხლის პირველი ნაწილის „ა“ ქვეპუნქტის თანახმად, გადასახადის გადამხდელი ვალდებულია შეასრულოს საგადასახადო ვალდებულებები საქართველოს საგადასახადო კანონმდებლობით დადგენილი წესითა და პირობებით.\nსაქართველოს საგადასახადო კოდექსის მე-80 მუხლის მე-3 ნაწილის თანახმად, არარეზიდენტი ფიზიკური პირის ერთობლივი შემოსავალი, რომელიც დაკავშირებული არ არის საქართველოში მის მუდმივ დაწესებულებასთან, იბეგრება ამ კოდექსის 134-ე მუხლის შესაბამისად, გადახდის წყაროსთან გამოქვითვების გარეშე, გარდა ამ მუხლის მე-4 ნაწილით გათვალისწინებული შემთხვევისა.\nსაქართველოს საგადასახადო კოდექსის 104-ე მუხლის „გ“ ქვეპუნქტის მიხედვით, საქართველოში არსებული წყაროდან მიღებულ შემოსავალს განეკუთვნება საქართველოში მომსახურების გაწევით მიღებული შემოსავალი.\nსაქართველოს საგადასახადო კოდექსის 134-ე მუხლის პირველი ნაწილის „ე“ ქვეპუნქტის თანახმად, არარეზიდენტის მიერ საქართველოში არსებული წყაროდან მიღებული შემოსავალი, რომელიც არ მიეკუთვნება საქართველოში საგადასახადო აღრიცხვაზე მყოფ არარეზიდენტის მუდმივ დაწესებულებას საქართველოში, იბეგრება გადახდის წყაროსთან გამოქვითვების გარეშე, კერძოდ, გადახდილი სხვა თანხები, რომლებიც ამ კოდექსით ითვლება საქართველოში არსებული წყაროდან მიღებულ შემოსავლად, – 10 პროცენტით.\nსაქართველოს საგადასახადო კოდექსის 154-ე მუხლის პირველი ნაწილის „გ“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც იხდის ამ კოდექსის 134-ე მუხლის პირველი ნაწილით განსაზღვრულ გადასახდელებს.\nგადასახადის გადამხდელმა შუალედური აქტის გასაჩივრების შედეგად მიღებული გადაწყვეტილების შესაბამისად, აუდიტის დეპარტამენტს წარუდგინა მომსახურების გამწევი პირების რეზიდენტობის ცნობები. შემოწმების მიერ შესწავლილ იქნა ორმაგი დაბეგვრის თავიდან აცილების შესახებ შეთანხმებები შესაბამის ქვეყნებთან და არარეზიდენტთა საქმიანობის სფეროს გათვალისწინებით მათი საქართველოში არსებული წყაროდან მიღებული შემოსავლები ექვემდებარება საქართველოში  დაბეგვრას. სხვა მტკიცებულებები გადასახადის გადამხდელს განსახილველ საჩივართან დაკავშირებით არ წარმოუდგენია.\nზემოაღნიშნულის გათვალისწინებით, შემოსავლების სამსახურმა მიიჩნია, რომ განსახილველ შემთხვევაში შემოწმებით განხორციელებული დარიცხვა შესაბამისობაშია კანონმდებლობის მოთხოვნებთან, გადასახადის გადამხდელის მიერ წარმოდგენილი საჩივარი დაუსაბუთებელია და არ უნდა დაკმაყოფილდეს.\n \nსაქართველოს საგადასახადო კოდექსის 304-ე მუხლის საფუძველზე,\n \nვ ბ რ ძ ა ნ ე ბ :\n \n1. შპს ----- ს საჩივარი არ დაკმაყოფილდეს;\n2. ბრძანების გასაჩივრება შესაძლებელია საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვახტანგ გორგასლის ქ. №16) ან თბილისის საქალაქო სასამართლოში (მის: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად მისი ჩაბარებიდან 20 დღის ვადაში.\nჩამოტვირთვა\nგაზიარება\nთეგები:\nსაქართველოში საქმიანობით მიღებული სხვა შემოსავალი ან სარგებელი\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n63\n\nდოკუმენტის დათვალიერება\n\ninfohub@rs.ge",
    "title": "Document c7204b2c-6879-4caa-85eb-ec357ccea2f8"
  }
}