{
  "id": "dcc8eac6-6202-4dbc-89a9-a741a722eb2d",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20227/2/2023\n23 ოქტომბერი 2023\nდოკუმენტის #:\n20227/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n12 ოქტომბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, მცირე ბიზნესის დასაბეგრი შემოსავალი და გადასახადის განაკვეთები, მიკრო და მცირე ბიზნესის დეკლარაციის წარდგენა, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას\nჩამოტვირთვა\nგაზიარება\n1\nI ეტაპი - შემოსავლების სამსახური\n0 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\n№20227/2/2023\n12 .10. 2023\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ი/მ ---- --------ძე (ს/ნ -------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 22.09.2023 წელს განიხილა და მიიღო გადაწყვეტილება ი/მ ---- --------ძის 10.07.2023 წელს რეგისტრირებულ საჩივარზე (რეგისტრაციის №20227/2/2023). \n\n\nდავის საგანი: \nსაგადასახადო ვალდებულებების განსაზღვრა არაპირდაპირი მეთოდით და გამოყენებული ფასნამატი.\n\n\nგასაჩივრებული გადაწყვეტილება: \n1. აუდიტის დეპარტამენტის 2023 წლის 4 აპრილის №023-4 საგადასახადო მოთხოვნა;\n2. შემოსავლების სამსახურის 2023 წლის 27 ივნისის №14729 ბრძანება.\n\n\nდარიცხული თანხა: 181 309,18 ლარი. \nმათ შორის:\nგადასახადი - 116 154\nდღგ - 100 607\nმიწა - არასასოფლო - 1 008\nმიწის გადასახადი (სასოფლო) - 90\nსაშემოსავლო გადასახადი - 11 357\nქონების გადასახადი - 3 092\nჯარიმა - 58 076\nსაურავი - 7 079,18 \n\n\nფაქტების აღწერა\nმომჩივნის საქმიანობას წარმოადგენს საამშენებლო მასალებით, საყოფაცხოვრებო და სასურსათო პროდუქტით საცალო ვაჭრობა, ასევე ამუშავებს ბენზინგასამართ და გაზგასამართ სადგურს. რეგისტრირებულია მცირე ბიზნესის სტატუსის მქონე მეწარმედ.\nშემოსავლების სამსახურის აუდიტის დეპარტამენტის მიერ განხორციელდა მომჩივნის საქმიანობის კამერალური საგადასახადო შემოწმება. შესამოწმებელ პერიოდად განისაზღვრა 2020 წლის 1 იანვრიდან 2023 წლის 1 იანვრამდე, ხოლო სასაქონლო-მატერიალური ფასეულობების ინვენტარიზაციის მიზნებისათვის 2023 წლის 26 იანვრის ჩათვლით საანგარიშო პერიოდი. \nსაგადასახადო შემოწმების შედეგები აისახა 2023 წლის 29 მარტის შემოწმების აქტში, რომლის მიხედვით, სადავო დარიცხვა განპირობებულია შემდეგი გარემოებებით:\nმეწარმეს მინიჭებული აქვს მცირე ბიზნესის სტატუსი. საქმიანობას ახორციელებს საკუთრებაში არსებულ ობიექტში ------ის მუნიციპალიტეტის სოფელ ----ში. 2023 წლის 26 იანვარს, მომჩივნის საქმიანობის ადგილზე ჩატარდა სასაქონლო მატერიალური ფასეულობების ინვენტარიზაცია და დათვალიერების პროცედურები, რა დროსაც დადგინდა, რომ ავტოგასამართ სადგურზე (აგს) დადებული იყო ლუქები, რომელთა შესახებ არ იყო წარდგენილი განცხადება შემოსავლების სამსახურში, ასევე გადასახადის გადამხდელს არ ჰქონდა ნაწარმოები მცირე ბიზნესის აღრიცხვის სპეციალური ჟურნალი, არ აწარმოებდა ნავთობპროდუქტების მიწოდების აღრიცხვის ჟურნალს.\nაღნიშნულ დარღვევებზე გამოწერილ იქნა შესაბამისი სამართალდარღვევის ოქმები. ვინაიდან გადამხდელი არ აწარმოებდა ბუღალტრულ აღრიცხვას, შემოსავლები დათვლილი იქნა არაპირდაპირი მეთოდით. ინვენტარიზაციის შედეგად დათვლილი სასაქონლო-მატერიალური ფასეულობები გამოყენებულ იქნა ნაშთის განსაზღვრისთვის და ფასნამატის დასადგენად. შედეგად, გადამხდელის მიერ დეკლარირებულ და შემოწმებით დადგენილ შემოსავალს შორის გამოვლინდა სხვაობა, რომელიც დაიბეგრა მცირე ბიზნესის სტატუსის მქონე მეწარმის შესაბამისი საშემოსავლო გადასახადით (1% და 3%) და დამატებული ღირებულების გადასახადით. შემოსავლების გაანგარიშებისას გათვალისწინებულ იქნა გარემოება, რომ შესამოწმებელ პერიოდში გადამხდელმა ობიექტზე ააშენა შენობა-ნაგებობა, რომლისთვის შეძენილი მასალები გამოაკლდა შემოწმების შედეგად რეალიზებულად ჩათვლილ ოდენობას. გადამხდელს დაერიცხა დღგ და საშემოსავლო გადასახადი და დაეკისრა საგადასახადო კოდექსის 275-ე მუხლით გათვალისწინებული ჯარიმა. \nშემოწმების აქტის საფუძველზე, გამოიცა გადასახადების/გადასახდელების და საგადასახადო სანქციების თანხების დარიცხვის/შემცირების შესახებ აუდიტის დეპარტამენტის 2023 წლის 4 აპრილის №7312 ბრძანება და ამავე თარიღის №023-4 საგადასახადო მოთხოვნა.\nაღნიშნული დარიცხვა გასაჩივრდა შემოსავლების სამსახურში. შემოსავლების სამსახურის 27.06.2023 წლის №14729 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური აღნიშნავს, რომ გადამხდელის საჩივარში გამოთქმული პრეტენზიები საფუძველს მოკლებულია. მომჩივანი წარმოდგენილ საჩივარში ვერ უთითებს ფაქტობრივ და სამართლებრივ გარემოებებზე თუ რა ნაწილში იქნა საგადასახადო ვალდებულებები განსაზღვრული არამართლზომიერად და დავის წარმოების პროცესშიც არ აქვს წარმოდგენილი მისი არგუმენტების შესაბამისი რაიმე მტკიცებულებები, რომლებიც შეცვლიდა საგადასახადო შემოწმების აქტით დადგენილ ფაქტობრივ გარემოებებს.\nზემოაღნიშნული ფაქტობრივი გარემოებების და სამართლებრივი ნორმების გათვალისწინებით, შემოსავლების სამსახურმა მიიჩნია, რომ აუდიტის დეპარტამენტის მიერ არაპირდაპირი მეთოდის გამოყენებით საგადასახადო ვალდებულებები განსაზღვრულია საგადასახადო კანონმდებლობის შესაბამისად, გადასახადის გადამხდელის საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nსაჩივრის განხილვა მოხდა მომჩივნის მონაწილეობის გარეშე, შესაბამისად მოსმენილი იქნა მხოლოდ შემმოწმებლების არგუმენტები, რაზეც საპასუხო არგუმენტების წარდგენის საშუალება არ მიეცა, რითაც აღმოჩნდა არათანასწორ პირობებში და დაირღვა მისი უფლებები.\nეკონომიკური საქმიანობიდან მიღებული შემოსავლები დეკლარირებული აქვს დაბეგვრის სპეციალური რეჟიმის შესაბამისად.\n1.შემოწმების შედეგად საგადასახადო ვალდებულებები განისაზღვრა არაპირდაპირი მეთოდით. შესაბამისად არაპირდაპირი მეთოდით გაანგარიშებული ფასნამატით განისაზღვრა დღგ-ით დასაბეგრი ბრუნვა. ანალოგიური პრინციპით განხორციელდა საშემოსავლო გადასახადში დამატებითი საგადასახადო ვალდებულებების განსაზღვრა. საწარმო საბუღალტრო აღრიცხვას ორისის პროგრამით ახორციელებს და შემოწმებისათვის წარდგენილი იქნა მათ მიერ მოთხოვნილი ყველა სახის დოკუმენტაცია. ვერ გაიზიარებს საგადასახადო ორგანოს მიერ გამოყენებულ გაანგარიშების შედეგებს.\nსაგადასახადო ორგანოს მხრიდან საგადასახადო ვალდებულებების განსაზღვრის მიზნით სამეურნეო ოპერაციის კვალიფიკაციის შეცვლა, ატარებს ცალმხრივ ხასიათს. ფასნამატი ჯგუფების მიხედვით განსხვავებულია და არ უდრის საგადასახადო ორგანოს მიერ გამოყენებულ ფასნამატს. საქონლის რეალიზაცია ხდება საცალო ვაჭრობით, ფიზიკურ პირებზე და არ გააჩნია დოკუმენტური რეალიზაცია. შემოწმებამ ფასნამატის დასადგენად იხელმძღვანელა მომჩივანთან ჩატარებული ინვენტარიზაციის მასალებით. ინვენტარიზაციის მომენტში ზოგიერთი (უმეტესი) მასალა (რომელთა წილობრივი პროცენტი შეძენილ მთლიან სასაქონლო-მატერიალურ მარაგებში დიდია), ან მისი მსგავსი აღარ იყო ნაშთად, რაზედაც ასევე გავრცელდა ინვენტარიზაციით დადგენილი ფასნამატი. შესაბამისად მათზე იგივე ინვენტარიზაციით დადგენილი ფასნამატის გავრცელება მიაჩნია რომ არ ასახავს რეალობას. ამ ნაწილში საჭიროა მეტი რეალობის დადგენა. რაც შეამცირებს დამატებით დარიცხულ თანხებს როგორც საშემოსავლო გადასახადის ასევე დღგ-ს ნაწილში. ასევე დიდია ცდომილება მათემატიკურად გაანგარიშებაში.\n2. შემოწმების აქტით დასაბეგრ ბრუნვაში ჩართულია იმ საამშენებლო მასალების რეალიზაციიდან მისაღები შემოსავალი რომელიც გამოყენებულია ბიზნესსაქმიანობისთვის შენობა-ნაგებობების ასაშენებლად კეთილმოწყობის მიზნით. რომელიც აღრიცხულია ბუღალტრულად და ასევე დამატებით წარმოადგენს გაანგარიშებებს და დოკუმენტებს აღნიშნულ საკითხთან დაკავშირებით. \nამრიგად, საგადასახადო შემოწმებით ფაქტიურად, იმ თანხებით, რაც არ მიუღია, გაიზარდა გადასახადებით დასაბეგრი ბრუნვა. აღნიშნული საკითხი ასევე საჭიროებს მეტ შესწავლას და რეალობის დადგენას. ამდენად, ითხოვს დღგ-ით დასაბეგრი ბრუნვის და საშემოსავლო გადასახადის გაზრდით, ზედმეტად დარიცხული გადასახადებისა და სანქცია-საურავების შემცირებას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე), თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 163-ე მუხლის პირველი ნაწილის თანახმად, საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\nსაგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით.\nსაგადასახადო კოდექსის 90-ე მუხლის პირველი და მე-2 ნაწილების შესაბამისად:\n1. მცირე ბიზნესის სტატუსის მქონე პირის დასაბეგრი შემოსავალი იბეგრება 1 პროცენტით, გარდა ამ მუხლის მე-2 ნაწილით გათვალისწინებული შემთხვევისა.\n2. მცირე ბიზნესის სტატუსის მქონე პირის დასაბეგრი შემოსავალი იბეგრება 3 პროცენტით, თუ ეკონომიკური საქმიანობიდან მიღებულმა მისმა ერთობლივმა შემოსავალმა 500 000 ლარს გადააჭარბა. მცირე ბიზნესის სტატუსის მქონე პირი ამ ნაწილის მიხედვით დადგენილი განაკვეთით იბეგრება შესაბამისი თვის (ერთობლივი შემოსავლის 500000-ლარიანი ზღვრის გადაჭარბების დაფიქსირების თვის) დასაწყისიდან კალენდარული წლის დასრულებამდე.\nსაგადასახადო კოდექსის 93-ე მუხლის 11 ნაწილის თანახმად, მცირე ბიზნესის სტატუსის მქონე პირის საგადასახადო დეკლარაციის საგადასახადო ორგანოსთვის წარდგენა და გადასახადის გადახდა ხორციელდება არაუგვიანეს საანგარიშო თვის მომდევნო თვის 15 რიცხვისა.\n,,სპეციალური დაბეგვრის რეჟიმების გამოყენების შესახებ“ საქართველოს ფინანსთა მინისტრის 2010 წლის 31 დეკემბრის №999 ბრძანებით დამტკიცებული ინსტრუქციის მე-13 მუხლის პირველი პუნქტის მიხედვით, მცირე ბიზნესის ერთობლივი შემოსავალი შედგება:\nა) შემოსავლისგან, რომელიც ექვემდებარება სპეციალური რეჟიმით დაბეგვრას და მოიცავს საქართველოში არსებული წყაროდან მიღებულ შემოსავალს, გარდა ამ მუხლის „ბ“ და „გ“ ქვეპუნქტებში აღნიშნული შემოსავლებისა და ხელფასის სახით მიღებული შემოსავლებისა;\nბ) შემოსავლისგან, რომელიც იბეგრება ჩვეულებრივი რეჟიმით და მოიცავს მცირე ბიზნესის სტატუსის მქონე მეწარმე ფიზიკური პირის მიერ „სპეციალური დაბეგვრის რეჟიმების შესახებ“ საქართველოს მთავრობის 2010 წლის 29 დეკემბრის №415 დადგენილებით დამტკიცებული დანართი №5- ით განსაზღვრული შემოსავლების სახეების მიხედვით მიღებულ ერთობლივ შემოსავლებს;\nგ) სხვა შემოსავლებისგან, რომელიც იბეგრება ჩვეულებრივი რეჟიმით, გარდა ამ პუნქტის „ბ“ ქვეპუნქტში აღნიშნული შემოსავლებისა.\nდადგენილია, რომ მეწარმის საგადასახადო ვალდებულებები განისაზღვრა არაპირდაპირი მეთოდით. შემოწმების აქტში მითითებულია, რომ ინვენტარიზაციით დათვლილი სასაქონლომატერიალური ფასეულობები გამოყენებულ იქნა შემოწმების პროცესში ნაშთის განსაზღვრისთვის და ფასნამატის დასადგენად. რაც შეეხება ფასნამატს, იგი გავრცელდა პროპორციულად, შეძენების მიხედვით, სახეობებად დაყოფილ საქონელზე, რაც გამორიცხავს არაძირითად პროდუქციაზე გავრცელებულ ფასნამატის გავლენას ძირითად სავაჭრო პროდუქციაზე. შემოსავლების გაანგარიშებისას გათვალისწინებულ იქნა გარემოება, რომ შესამოწმებელ პერიოდში გადამხდელმა ობიექტზე ააშენა შენობა-ნაგებობა (დამთვალიერებლების მიერ აღწერილი ქონება წარმოადგენდა მხოლოდ ბეტონის იატაკს და ბლოკებით აშენებულ კედლებს), რომელშიც გახარჯული იყო 265 000 ლარამდე თანხა, რომელიც მისი სიდიდის მიუხედავად, შემოწმებამ მაინც გაითვალისწინა.\nმხარეთა არგუმენტაციის შესწავლის, წარმოდგენილი მტკიცებულებების შეფასების და საქმეზე არსებული ფაქტობრივი გარემოებების გათვალისწინებით, საბჭოს მიაჩნია, რომ გადასახადის გადამხდელის საგადასახადო ვალდებულებების განსაზღვრის მიზნით, გადამხდელს უნდა მიეცეს წინადადება აუდიტის დეპარტამენტს წარუდგინოს მისი არგუმენტაციის დამადასტურებელი მტკიცებულებები, ხოლო აუდიტის დეპარტამენტს დაევალოს მომჩივნის მონაწილეობით შეისწავლოს დამატებით წარმოდგენილი მტკიცებულებები, ასევე საგადასახადო ორგანოში არსებული ინფორმაცია (ტერიტორიული პრინციპის გათვალისწინებით ანალოგიური ბიზნესის მწარმოებელ, სხვა გადასახადის გადამხდელებთან მიმართებაში საგადასახადო კონტროლის პროცედურების შედეგად დადგენილი მაჩვენებლები) და შესწავლის შედეგების გათვალისწინებით, სათანადო საფუძვლების არსებობის შემთხვევაში, უზრუნველყოს საგადასახადო შემოწმების შედეგად განსაზღვრული ფასნამატის და დარიცხული თანხების კორექტირება (შემცირება).\n\n\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n\n\n1. საჩივარი დაკმაყოფილდეს ნაწილობრივ;\n2. ნაწილობრივ გაუქმდეს შემოსავლების სამსახურის 27.06.2023 წლის №14729 ბრძანება;\n3. მომჩივანს მიეცეს წინადადება ამ გადაწყვეტილების ჩაბარებიდან ერთი თვის ვადაში აუდიტის დეპარტამენტს წარუდგინოს მისი არგუმენტაციის დამადასტურებელი მტკიცებულებები;\n4. დაევალოს აუდიტის დეპარტამენტს, მომჩივნის მონაწილეობით შეისწავლოს დამატებით წარმოდგენილი მტკიცებულებები, ასევე საგადასახადო ორგანოში არსებული ინფორმაცია (ტერიტორიული პრინციპის გათვალისწინებით ანალოგიური ბიზნესის მწარმოებელ, სხვა გადასახადის გადამხდელებთან მიმართებაში საგადასახადო კონტროლის პროცედურების შედეგად დადგენილი მაჩვენებლები) და შესწავლის შედეგების გათვალისწინებით, სათანადო საფუძვლების არსებობის შემთხვევაში, უზრუნველყოს საგადასახადო შემოწმების შედეგად განსაზღვრული ფასნამატის და დარიცხული თანხების კორექტირება (შემცირება) და მომჩივნის პირადი აღრიცხვის ბარათზე ასახვა;\n5. დანარჩენ ნაწილში საჩივარი არ დაკმაყოფილდეს;\n6. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\n\n\nჩამოტვირთვა\nგაზიარება\nთეგები:\nდასაბეგრი ოპერაციის თანხა\nდასაბეგრი ოპერაციის დრო\nმცირე ბიზნესი\nარაპირდაპირი მეთოდის გამოყენების საფუძვლები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n22\n\nდოკუმენტის დათვალიერება\n\ninfohub@rs.ge",
    "title": "Document dcc8eac6-6202-4dbc-89a9-a741a722eb2d"
  }
}