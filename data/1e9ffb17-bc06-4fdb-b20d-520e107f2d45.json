{
  "id": "1e9ffb17-bc06-4fdb-b20d-520e107f2d45",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება № 25625/2/2025\n02 ოქტომბერი 2025\nდოკუმენტის #:\n25625/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n01 ოქტომბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი\nსაკანონმდებლო ნორმა:\nსაგადასახადო დეკლარაციის წარდგენის ვადის გაგრძელება, საგადასახადო დეკლარაციის/გაანგარიშების წარდგენის ვადის დარღვევა\nჩამოტვირთვა\nგაზიარება\n№ 25625/2/2025\n01 ოქტომბერი 2025 \n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „------“ (ს/ნ -----) \nმოპასუხე: მომსახურების დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 18.09.2025 წელს განიხილა და მიიღო გადაწყვეტილება შპს ------11.08.2025 წელს რეგისტრირებულ საჩივარზე (რეგისტრაციის №25625/2/2025).\n\n\nდავის საგანი: საგადასახადო დეკლარაციის წარდგენის ვადის დარღვევისთვის გამოყენებული ჯარიმის მართლზომიერება.\n\n\nგასაჩივრებული გადაწყვეტილება:\n1. მომსახურების დეპარტამენტის 18.07.2025 წლის №011-15241 საგადასახადო სამართალდარღვევის ოქმი;\n2. შემოსავლების სამსახურის 4.08.2025 წლის №17448 ბრძანება. დარიცხული თანხა: ჯარიმა - 478.5 ლარი.\n\n\nდარიცხული თანხა: \nჯარიმა - 478.5 ლარი.\n\n\nფაქტების აღწერა\nმომჩივანმა 15.07.2025 წელს საგადასახადო კანონმდებლობით დადგენილი ვადის დარღვევით წარადგინა 2024 წლის საწარმოს/ორგანიზაციის ქონების გადასახადის დეკლარაცია (სავადო 01.04.2025 წ.). აღნიშნულ საგადასახადო სამართალდარღვევაზე მომსახურების დეპარტამენტის 18.07.2025 წლის №011- 15241 საგადასახადო სამართალდარღვევის ოქმით, გადასახადის გადამხდელს განესაზღვრა სანქცია - ჯარიმა 478.5 ლარი, რაც გასაჩივრდა შემოსავლების სამსახურში.\nშემოსავლების სამსახურის 4.08.2025 წლის №17448 ბრძანებით საჩივარი დაკმაყოფილდა, საგადასახადო კოდექსის 274-ე მუხლის მე-2 ნაწილით დაკისრებული სანქცია გადაკვალიფიცირდა ამავე მუხლის პირველი ნაწილის დარღვევად.\nშემოსავლების სამსახურის 4.08.2025 წლის №17448 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საგადასახადო კოდექსის 302-ე მუხლის მე-6 ნაწილით, 205-ე მუხლის მე-2 ნაწილით, 269-ე მუხლის პირველი ნაწილით, 270-ე მუხლის პირველი და მე-2 ნაწილებით, 274-ე მუხლის პირველი და მე-2 ნაწილებით, 68-ე მუხლით.\nშემოსავლების სამსახური ყურადღებას ამახვილებს გადამხდელის მიერ საჩივარში მოყვანილ ფაქტობრივ გარემოებაზე, რომ გადამხდელს 2025 წლის 28 მარტის ID:------ განცხადების საფუძველზე, საქართველოს საგადასახადო კოდექსის 68-ე მუხლის საფუძველზე გადავადებული ჰქონდა ქონების გადასახადის დეკლარაციის წარდგენის ვადა 1 ივლისამდე. ამასთან, მომჩივნის მიერ აღნიშნული დეკლარაცია წარდგენილ იქნა 2025 წლის 15 ივლისს. ზემოაღნიშნულის გათვალისწინებით, შემოსავლების სამსახურმა მიიჩნია, რომ საქართველოს საგადასახადო კოდექსის 274-ე მუხლის მეორე ნაწილით მომსახურების დეპარტამენტის სადავო საგადასახადო სამართალდარღვევის ოქმით დაკისრებული სანქცია ექვემდებარება გადაკვალიფიცირებას საქართველოს საგადასახადო კოდექსის 274- ე მუხლის პირველი ნაწილის დარღვევად. \n\n\nმომჩივნის არგუმენტაცია\nმომჩივანი ითხოვს სწორად იქნას დათვლილი სანქციის თანხა, ვინაიდან დეკლარაციის წარდგენა დააგვიანა 15 დღე ანუ 2 თვეზე ნაკლებ პერიოდში, რაც მისი განმარტებით გულისხმობს იმას, რომ საგადასახადო კოდექსის 274-ე მუხლის მე-2 ნაწილის ნაცვლად უნდა გამოყენებულიყო პირველი ნაწილი, შესაბამისად თანხა უნდა დათვლილიყო დასაბეგრი ბაზის 5 % ოდენობით და უნდა ყოფილიყო 119,52 ლარის 5% - 5,98 ლარი. ამბობს, რომ დასაბეგრი ბაზა არის არასწორად აღებული და დათვლილი.\nითხოვს დასაბეგრი ბაზის კორექტირებას, კერძოდ ნაცვლად 4 785 ლარისა განისაზღვროს დეკლარაციით წარდგენილი გადასახდელი თანხა 119,52 ლარის ოდენობით.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 205-ე მუხლის მე-2 ნაწილის თანახმად, საწარმო/ორგანიზაცია ქონების გადასახადის დეკლარაციას შესაბამის საგადასახადო ორგანოს წარუდგენს არა უგვიანეს კალენდარული წლის 1 აპრილისა და ამავე ვადაში იხდის ქონების გადასახადს, გარდა ამ მუხლის მე-7 ნაწილით გათვალისწინებული შემთხვევისა. დეკლარაციაში მონაცემები დასაბეგრი ქონების შესახებ შეიტანება გასული საგადასახადო წლის მიხედვით, ხოლო დასაბეგრი მიწის შესახებ – მიმდინარე საგადასახადო წლის მიხედვით.\nსაგადასახადო კოდექსის 68-ე მუხლის მიხედვით, წლიური საშემოსავლო, მოგების ან ქონების გადასახადის საგადასახადო დეკლარაციის წარდგენის ვადა გრძელდება 3 თვით, თუ პირს გადახდილი აქვს დასადეკლარირებელი პერიოდის მიმდინარე გადასახდელები (ან არა აქვს მიმდინარე გადასახდელების გადახდის ვალდებულება) და საგადასახადო დეკლარაციის წარდგენის ვადის გასვლამდე წერილობით მიმართავს საგადასახადო ორგანოს ვადის გაგრძელების თაობაზე. საგადასახადო დეკლარაციის წარდგენის ვადის გაგრძელებით არ იცვლება გადასახადის გადახდის ვადა. \nსაგადასახადო კოდექსის 269-ე მუხლის პირველი ნაწილის თანახმად, საგადასახადო სამართალდარღვევად ითვლება პირის მართლსაწინააღმდეგო ქმედება (მოქმედება ან უმოქმედობა), რომლისთვისაც ამ კოდექსით გათვალისწინებულია პასუხისმგებლობა. საგადასახადო სამართალდარღვევისათვის პირს პასუხისმგებლობა შეიძლება დაეკისროს მხოლოდ ამ კოდექსით დადგენილი საფუძვლითა და წესით.\nსაგადასახადო კოდექსის 270-ე მუხლის პირველი და მე-2 ნაწილების მიხედვით:\n1. საგადასახადო სანქცია არის პასუხისმგებლობის ზომა ჩადენილი საგადასახადო სამართალდარღვევისათვის. \n2. საგადასახადო სანქცია გამოიყენება გაფრთხილების, საურავის, ფულადი ჯარიმის, სამართალდარღვევის საქონლის ან/და სატრანსპორტო საშუალების უსასყიდლოდ ჩამორთმევის სახით, ამ კოდექსით გათვალისწინებულ შემთხვევებში.\nსაგადასახადო კოდექსის 274-ე მუხლის პირველი და მე-2 ნაწილების თანახმად: \n1. საგადასახადო ორგანოში საგადასახადო დეკლარაციის/გაანგარიშების წარდგენისთვის საქართველოს საგადასახადო კანონმდებლობით დადგენილი ვადის დარღვევა, თუ ვადის გადაცილების პერიოდი 2 თვეს არ აღემატება, იწვევს დაჯარიმებას ამ დეკლარაციის/გაანგარიშების საფუძველზე გადასახდელად დასარიცხი გადასახადის თანხის 5 პროცენტის ოდენობით.\n2. საგადასახადო ორგანოში საგადასახადო დეკლარაციის/გაანგარიშების წარდგენისთვის საქართველოს საგადასახადო კანონმდებლობით დადგენილი ვადის დარღვევა, თუ ვადის გადაცილების პერიოდი 2 თვეს აღემატება, იწვევს დაჯარიმებას ამ დეკლარაციის/გაანგარიშების საფუძველზე გადასახდელად დასარიცხი გადასახადის თანხის 10 პროცენტის ოდენობით.\nსადავო საკითხზე წარმოდგენილია მომსახურების დეპარტამენტის 13.08.2025 წლის №------ წერილი, საიდანაც ირკვევა, რომ გადასახადის გადამხდელის მიერ საგადასახადო კანონმდებლობით დადგენილი ვადის დარღვევით 15.07.2025 წელს წარდგენილია 2024 წლის საწარმოს/ორგანიზაციის ქონების გადასახადის დეკლარაცია (სავადო 01.04.2025), ბიუჯეტში გადასახდელი თანხით 4 785.83 ლარი. აღნიშნულ საგადასახადო სამართალდარღვევაზე მომსახურების დეპარტამენტის მიერ 18.07.2025 წელს ელექტრონულად შედგენილ იქნა საგადასახადო სამართალდარღვევის ოქმი №011-15241 საგადასახადო კოდექსის 274-ე მუხლის მეორე ნაწილის თანახმად, ზემოაღნიშნული საგადასახადო სამართალდარღვევის ოქმით გადამხდელს ფინანსური სანქციის სახით განესაზღვრა ჯარიმა 478.5 ლარი. შემოსავლების სამსახურის 4.08.2025 წლის №17448 ბრძანების საფუძველზე, საგადასახადო კოდექსის 274-ე მუხლის მეორე ნაწილით მომსახურების დეპარტამენტის 18.07.2025 წლის №011-15241 საგადასახადო სამართალდარღვევის ოქმით დაკისრებული სანქცია გადაკვალიფიცირდა საგადასახადო კოდექსის 274-ე მუხლის პირველი ნაწილის დარღვევად, შესაბამისად 11.08.2025 წელს მომსახურების დეპარტამენტის მიერ გამოიცა ბრძანება №011-15241/1 და განესაზღვრა სანქცია 239.25 ლარის ოდენობით. 13.08.2025 წლის მდგომარეობით სავადო დალაგებული ბარათის მიხედვით 01.04.2025წ (2024 წლის საწარმოს/ორგანიზაციის ქონების გადასახადის წლიური დეკლარაციის სავადო თარიღი) ერიცხება ზედმეტობა. გადასახადის ადმინისტრირების საინფორმაციო სისტემის მიხედვით 13.08.2025 წლის მდგომარეობით ერიცხება ზედმეტობა 71 402.5 ლარი, დამატებით დარიცხული თანხები რომელიც არ არის აღიარებული შეადგენს 239.25 ლარს.\nმომჩივანი ითხოვს სწორად იქნას დათვლილი სანქციის თანხა, ვინაიდან დეკლარაციის წარდგენა დააგვიანა 15 დღე ანუ 2 თვეზე ნაკლებ პერიოდში, რაც მისი განმარტებით გულისხმობს იმას, რომ საგადასახადო კოდექსის 274-ე მუხლის მე-2 ნაწილის ნაცვლად უნდა გამოყენებულიყო პირველი ნაწილი, შესაბამისად თანხა უნდა დათვლილიყო დასაბეგრი ბაზის 5 % ოდენობით.\nშემოსავლების სამსახურმა 4.08.2025 წლის №17448 ბრძანებით მიიჩნია, რომ საგადასახადო კოდექსის 274-ე მუხლის მე-2 ნაწილით მომსახურების დეპარტამენტის სადავო საგადასახადო სამართალდარღვევის ოქმით დაკისრებული სანქცია ექვემდებარება გადაკვალიფიცირებას საგადასახადო კოდექსის 274-ე მუხლის პირველი ნაწილის დარღვევად. \nაღნიშნულიდან გამომდინარე, შემოსავლების სამსახურის 4.08.2025 წლის №17448 ბრძანების შინაარსის გათვალისწინებით, საბჭოს მიაჩნია, რომ შემოსავლების სამსახურის სადავო გადაწყვეტილება მართებულია, არ არსებობს აღნიშნული გადაწყვეტილებისგან განსხვავებული გადაწყვეტილების მიღების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაგადასახადო დეკლარაციის/გაანგარიშების წარდგენის ვადის დარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n41\n\nდოკუმენტის დათვალიერება\n\ninfohub@rs.ge",
    "title": "Document 1e9ffb17-bc06-4fdb-b20d-520e107f2d45"
  }
}