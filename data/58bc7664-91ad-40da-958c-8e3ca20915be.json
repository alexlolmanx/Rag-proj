{
  "id": "58bc7664-91ad-40da-958c-8e3ca20915be",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18845/2/2023\n26 აპრილი 2023\nდოკუმენტის #:\n18845/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n30 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაბაჟო კონტროლი და რისკის მართვა, საქონლის საბაჟო ორგანოსთვის წარდგენა, საქართველოს საბაჟო საზღვარზე ნაღდი ფულისა და ფასიანი ქაღალდის უკანონო გადატანა და გადმოტანა\nჩამოტვირთვა\nგაზიარება\n№18845/2/2023\n30.03.2023\n\n\n\n\nგადაწყვეტილება  \n\n\n\n\n\n\nმომჩივანი: \"-------\" (პას/ნ \"-------\")\nმოპასუხე: საბაჟო დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 30.03.2023 წელს განიხილა და მიიღო გადაწყვეტილება \"-------\"-ის  (\"-------\") 10.02.2023 წელს რეგისტრირებულ საჩივარზე (რეგისტრაციის №18845/2/2023). \n\n\nდავის საგანი: \nსაქართველოს საბაჟო საზღვარზე 100 000 ლარზე ან სხვა ვალუტაში მის ეკვივალენტზე მეტი ოდენობის ნაღდი ფულისა გადაადგილება საბაჟო კონტროლის გვერდის ავლით ან მისგან მალულად. \n\n\nგასაჩივრებული გადაწყვეტილება:\n1. საბაჟო დეპარტამენტის 14.12.2022 წლის №EL194346 საბაჟო სამართალდარღვევის ოქმი;\n2. საბაჟო დეპარტამენტის 14.12.2022 წლის №69101/000358 მგზავრის ან/და მგზავრის ბარგის/ხელბარგის დათვალიერების ოქმი;\n3. შემოსავლების სამსახურის 1.02.2023 წლის №1572 ბრძანება.\n\n\nშეფარდებული სანქცია: 330 655,4 ლარის ჩამორთმევა.\n\n\nფაქტების აღწერა/დარიცხვის საფუძვლები \n14.12.2022 წელს საბაჟო გამშვები პუნქტი „-------“ კონტროლის ზონაში მგზავრთა შემოსვლის დარბაზის გავლით შემოვიდა მომჩივანი. საპასპორტო კონტროლის გავლის შემდგომ, ინტერვიურებისას აღნიშნულმა პირმა განაცხადა, რომ არ გადააადგილებდა დეკლარირებას დაქვემდებარებულ რაიმე ნივთს, მათ შორის, ფულად თანხას. განხორციელდა მომჩივნის დათვალიერება, რის შედეგადაც ქურთუკის ჯიბეებში აღმოაჩნდა არადეკლარირებული 7 800 000 (შვიდი მილიონ რვაასი ათასი) რუსული რუბლი. საქართველოს ეროვნული ბანკის ოფიციალური გაცვლითი კურსის მიხედვით, მოცემული დღისათვის, არადეკლარირებულმა თანხამ შეადგინა 330 655,4 ლარი (№------ მგზავრის ან/და მგზავრის ბარგის/ხელბარგის დათვალიერების ოქმი).\nაღნიშნულის ფაქტზე, 14.12.2022 წელს შედგა №EL194346 საბაჟო სამართალდარღვევის ოქმი, რომლითაც მომჩივანს საბაჟო კოდექსის 169-ე მუხლის მე-3 ნაწილით გათვალისწინებული სამართალდარღვევისთვის, სანქციის სახით შეეფარდა საქონლის ჩამორთმევა.\nმომჩივანთან კომუნიკაციის სრული პროცესი მიმდინარეობდა მისთვის გასაგებ რუსულ ენაზე, რაც დასტურდება მებაჟე ოფიცრის სამკერდე კამერით გაკეთებული ჩანაწერით.\nსაბაჟო სამართალდარღვევის ოქმი და მგზავრის ან/და მგზავრის ბარგის/ხელბარგის დათვალიერების ოქმი გასაჩივრდა შემოსავლების სამსახურში, რომლის 1.02.2023 წლის №1572 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური ვალდებულია განახორციელოს მონიტორინგი საქართველოს საგადასახადო კანონითა და მის შესაბამისად მიღებული (გამოცემული) კანონქვემდებარე ნორმატიული აქტებით განსაზღვრული წესით. \nმგზავრის ან/და მგზავრის ბარგის/ხელბარგის დათვალიერების ოქმის შედგენასთან მიმართებით, შემოსავლების სამსახური მიუთითებს, რომ „საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 2019 წლის 29 აგვისტოს №257 ბრძანებით დამტკიცებული „საბაჟო კონტროლის შესახებ“ (დანართი №2) ინსტრუქციის 24-ე მუხლის მე-7 პუნქტის შესაბამისად, დამალული საქონლის მგზავრის მიერ ნებაყოფლობით გადაცემის ან/და დათვალიერების შედეგად ასეთი საქონლის აღმოჩენის შესახებ დგება „მგზავრის ან/და მგზავრის ბარგის/ხელბარგის დათვალიერების ოქმი“ და სამართალდარღვევის ოქმში კეთდება შესაბამისი ჩანაწერი.\nსაქმის მასალებით დგინდება, რომ სამართალდამრღვევი შეეცადა დეკლარირებას დაქვემდებარებული 100 000 ლარზე მეტი ოდენობის ნაღდი ფულის საქართველოს საბაჟო საზღვარზე საბაჟო კონტროლის გვერდის ავლით და მისგან მალულად გადმოტანას, რაც წარმოადგენს პირის მართლსაწინააღმდეგო ქმედებას (მოქმედება ან უმოქმედობა), რომლის ჩადენისთვისაც საბაჟო კოდექსით (169-ე მუხლის მე-3 ნაწილი) გათვალისწინებულია პასუხისმგებლობა.\nსაბაჟო პასუხისმგებლობის ზომების დაწესებისას მხედველობაში მიიღება კანონით დაცული სამართლებრივი სიკეთისათვის მიყენებული ზიანის მოცულობაც. მოცემულ შემთხვევაში საბაჟო სამართალდარღვევისათვის გათვალისწინებული საბაჟო სანქცია შეესაბამება ჩადენილი ქმედების სიმძიმეს და ზიანის მოცულობას. ჩადენილი ქმედების ხასიათიდან გამომდინარე გამოყენებული სანქცია თანაზომიერია იმ მიზნებთან და ღირებულებებთან, რომლის მიღწევასაც ისახავს ადმინისტრაციული ორგანო. ამდენად, პირისათვის საბაჟო კოდექსის 169-ე მუხლის მე-3 ნაწილის მიხედვით დაკისრებული სანქცია მართლზომიერია.\nზემოაღნიშნული სამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ სადავო ადმინისტრაციული აქტები შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია \n14.12.2022 წელს ს.გ.პ „------“ კონტროლის ზონაში, მგზავრთა შემოსავლის დარბაზის გავლით რუსეთის მხრიდან შემოვიდა \"-------\" კონტროლზე ოფიცერმა ქართულ ენაზე მიმართა ჰქონდა თუ არა მას რაიმე უკანონო. ვერ გაიგო, მაგრამ როცა მებაჟე ოფიცერმა მას ჰკითხა გააჩნია, თუ არა დეკლარირებას დაქვემდებარებული რაიმე ნივთი, მათ შორის ფულადი თანხა ნებაყოფლობით ჯიბიდან ამოიღო 7 800 000 რუსული რუბლი. რაც კურსით შეადგენს 330 655,4 ლარს. ამასთან განაცხადა, რომ საქართველოს ტერიტორიის გავლით, ანუ ტრანზიტით, მიემგზავრება სომხეთის რესპუბლიკაში, ანუ სახლში. აღნიშნული დგინდება ვიდეო კამერის ჩანაწერით.\nის გარემოება, რომ მოგვიანებით აღიარა, რომ მასთან არის აღნიშნული ოდენობის თანხა, განპირობებულია იმით რომ მებაჟე ოფიცრის მიერ გამოყენებული სიტყვა უკანონო სხვანაირად აღიქვა. რადგან თანხის არსებობა და გადატანა საზღვარზე არ წარმოადგენს უკანონო ქმედებას.\nშემდგომ როცა მას აუხსნეს რომ დიდი ოდენობის ფულის არსებობის შემთხვევაში მას ევალება მოახდინოს ამ ფულის დეკლარირება, მან ნებაყოფლობით ამოიღო ჯიბიდან ფული. აღნიშნული გარემოება დგინდება მებაჟე ოფიცრის მიერ 14.12.2022 წელს შედგენილი №№69101/000358 მგზავრის ან/და მგზავრის ბარგის/ხელბარგის დათვალიერების ოქმით.\nსაქართველოს მოქმედი კანონმდებლობის თანახმად მებაჟე ოფიცერი უფლებამოსილია მოახდინოს მგზავრის ბარგის დათვალიერება და მისი ფიზიკური დათვალიერება. შესაბამისად მას არ გააჩნია მგზავრის ჩხრეკვის უფლება. აქედან გამომდინარე მომჩივანმა ნებაყოფლობით ამოიღო ეს ფული ჯიბიდან, როცა მისთვის გასაგები გახდა კანონის შესახებ.\nამდენად ოქმის შედგენის მებაჟე ოფიცრის მიმართ არსებობს საფუძვლიანი ეჭვი, ოქმის სისწორეზე და ობიექტურობაში. აღსანიშნავია რომ აღნიშნული ოქმის მიხედვით დგინდება, რომ შემთხვევის ადგილზე, ანუ და მისი ბარგის დათვალიერების დროს არ ესწრებოდნენ მოწმეები. შესაბამისად ვერ მტკიცდება, რომ აღნიშნული თანხა აღმოჩენილ იქნა მებაჟე ოფიცრის მიერ. პირიქით მტკიცდება, რომ მებაჟე ოფიცერს ნებაყოფლობით წარადგინა ეს თანხა დასადეკლარირებლად.\nმომჩივანი მიუთითებს საბაჟო კოდექსის 27-ე მუხლზე აღნიშნულ ნორმაში არ წერია, რომ მებაჟე ოფიცერი უფლებამოსილია განახორციელოს ჩხრეკვა. აქედან გამომდინარე ნათელია, რომ მომჩივანმა ნებაყოფლობით დასადეკლარირებლად წარადგინა ფული.\nამასთანავე შემთხვევის ადგილზე მოწმეების არ დასწრება კანონის დარღვევაა.\nჯიბეში არსებული თანხა არ ჩაითვლება, რომ მან დამალა. ჯიბე არ წარმოდგენს მოწყობილ სამალავს.\nჯიბე არ იყო მოწყობილი სპეციალური სამალავი და ეს ჯიბე და ფული წარმოადგენს მის საკუთრებას. მიუთითებს საქართველოს კონსტიტუციის 21-ე მუხლზე, მიუთითებს ევროპული კონვენციის დამატებითი ოქმის პირველ მუხლზე, საბაჟო კოდექსის მე-6 მუხლის „ზ“ და „კ“ ქვეპუნქტებზე, აღნიშნულ შემთხვევაში უდავია, რომ განაცხადა მასთან არსებულ დიდი ოდენობის თანხაზე, შესაბამისად მებაჟე ოფიცერი ვალდებული იყო შეედგენინებინა საბაჟო დეკლარაცია. აქედან გამომდინარე გამოყენებული სანქცია, თანხის ჩამორთმევა უსაფუძვლოა. \nმიუთითებს საბაჟო კოდექსის 73-ე მუხლზე და განმარტავს, რომ უდავოა რომ ტრანზიტულად მიდიოდა სახლში სომხეთში. შესაბამისად მასთან არსებული ფული არ რჩებოდა საქართველოში. ამდენად მის მიმართ გამოყენებული სანქცია ფულის უსასყიდლოდ ჩამორთმევა, უსაფუძვლოა. მიუთითებს საბაჟო კოდექსის 103-ე მუხლზე, უდავოა როგორც დეკლარანტის მიზეზებით შეუძლებელი არ გახდა დადგენილ ვადაში საბაჟო ფორმალობების განხორციელება, საბაჟო პროცედურაში მოქცევა და მას არც ეკისრება რაიმე გადასახადი და არც ევალება წარადგინოს რაიმე გარანტია. შესაბამისად მის მიმართ გამოყენებულია სანქცია - ფულის უსასყიდლოდ ჩამორთმევა, უსაფუძვლოა.\nმიუთითებს საბაჟო კოდექსის 118-ე მუხლზე და განმარტავს, რომ უდავოა რომ ტრანზიტით მიდიოდა სახლში, შესაბამისად მის მიმართ უნდა განხორციელებულიყო ტრანზიტის პროცედურა, რომლის საშუალებით იგი მიაღწევდა საბაჟოს მეორე პუნქტს სადახლოს. შესაბამისად მის მიმართ გამოყენებული სანქცია ფულის უსასყიდლოდ ჩამორთმევა უსაფუძვლოა.\nმიუთითებს საბაჟო კოდექსის 163-ე მუხლზე, საგადასახადო კოდექსის პირველ მუხლზე, საბაჟო კოდექსის მე-5 და მე-6 მუხლებზე, მიუთითებს საქართველოს უზენაესი სასამართლოს ადმინისტრაციულ საქმეთა პალატის 7.10.2014 წ. (საქმე №ბს-222-219) საქმეზე, საგადასახადო და საბაჟო ორგანოს ენიჭება დისკრეციული უფლებამოსილება და მან უნდა იმოქმედოს საქართველოს ზოგადი ადმინისტრაციული კოდექსის მე-2 მუხლის პირველი ნაწილის „ლ“ ქვეპუნქტზე, ასევე მე-7 მუხლის პირველ და მე-2 ნაწილზე, გასაჩივრებული ადმინისტრაციული სამართლებრივი აქტით მიმართ გამოყენებული სანქციები არსებითად აღემატება მიყენებულ ზიანს. დისკრეციული უფლებამოსილების განხორციელებისას ადმინისტრაციული ორგანომ უნდა იმოქმედოს დემოკრატიის, სამართლებრივი სახელმწიფოსა და პირის ძირითადი უფლებების დაცვის პრინციპიდან გამომდინარე.\nმიუთითებს საბაჟო კოდექსის 169-ე მუხლზე და განმარტავს, რომ საქართველოს საბაჟო საზღვარზე 100 000 ლარზე ან სხვა ვალუტაში მის ეკვივალენტზე მეტი, იწვევს დაჯარიმებას ფულის ოდენობის 10 %-ით. აღნიშნულ შემთხვევაში საბაჟო ორგანოს თავისი დისკრეციული უფლებამოსილებიდან გამომდინარე უნდა გამოიყენოს ალტერნატიული, სანქცია კერძოდ თანხის 10 %-ით დაჯარიმება. აღნიშნულ ალტერნატიული სანქციის გამოყენებაზე არის თანახმად.\nაღნიშნულიდან გამომდინარე მოქმედი კანონმდებლობის შესაბამისად ითხოვს ბათილად იქნას ცნობილი შემოსავლების სამსახურის 1.02.2023 წლის №1572 ბრძანება და შეეცვალოს ფულის უსასყიდლოდ ჩამორთმევის სანქცია, ალტერნატიულ ქმედებაზე, კერძოდ თანხის 7 800 000 რუბლი. 330 655,4 ლარის 10%-ით დაჯარიმებით, ხოლო დანარჩენი თანხა დაუბრუნდეს. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაბაჟო კოდექსის მე-6 მუხლის პირველი ნაწილის „ზ“ ქვეპუნქტის თანახმად, საბაჟო დეკლარაცია არის დოკუმენტი/ქმედება, რომლითაც პირი დადგენილი ფორმითა და წესით აცხადებს, რომ განზრახული აქვს საქონლის მიმართ შესაბამისი საბაჟო პროცედურის გამოყენება, და რომელშიც საჭიროების შემთხვევაში დამატებით პირობას უთითებს.\nამავე მუხლის პირველი ნაწილის „ჟ“ ქვეპუნქტის თანახმად, საქონელი არის საქართველოს საბაჟო საზღვარზე გადაადგილებული ნებისმიერი მატერიალური ქონება, მათ შორის, ფული, ფასიანი ქაღალდი, ელექტროენერგია, თბოენერგია, გაზი, წყალი.\nსაბაჟო კოდექსის 70-ე მუხლის პირველი ნაწილის თანახმად, საქართველოს საბაჟო ტერიტორიაზე შემოტანილი საქონელი შემოტანისთანავე ექვემდებარება საბაჟო ზედამხედველობას და შეიძლება დაექვემდებაროს საბაჟო კონტროლის პროცედურებს.\nამავე კოდექსის 73-ე მუხლის პირველი ნაწილის „ა“ ქვეპუნქტის თანახმად, საქართველოს საბაჟო ტერიტორიაზე შემოტანილი საქონელი საბაჟო გამშვებ პუნქტში ან საბაჟო ორგანოს მიერ განსაზღვრულ ან მასთან შეთანხმებულ ნებისმიერ სხვა ადგილზე შემოსვლისთანავე, დაუყოვნებლივ საბაჟო ორგანოს უნდა წარუდგინოს პირმა, რომელმაც საქონელი საქართველოს საბაჟო ტერიტორიაზე შემოიტანა.\n„საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 29.08.2019 წლის №257 ბრძანებით დამტკიცებული „საქონლის საბაჟო პროცედურაში ან რეექსპორტში დეკლარირებისა და გაფორმების შესახებ“ ინსტრუქციის (დანართი №8) მე-2 მუხლის მე-15 პუნქტის „დ“ ქვეპუნქტის თანახმად, ფიზიკურ პირს დეკლარირების ვალდებულება წარმოეშობა საქართველოს საბაჟო საზღვარზე გადაადგილებულ ნაღდ ფულზე (ეროვნული ან/და უცხოური ვალუტა), ჩეკებსა ან/და სხვა ფასიან ქაღალდებზე, რომელთა ჯამური ოდენობა აღემატება 30 000 ლარს ან მის ეკვივალენტს სხვა ვალუტაში.\nსაბაჟო კოდექსის 27-ე მუხლის პირველი ნაწილის თანახმად, საბაჟო ორგანო უფლებამოსილია განახორციელოს საბაჟო კონტროლი ნებისმიერი ფორმით, მათ შორის: ბ) ჩაატაროს ზეპირი გამოკითხვა, მიიღოს ახსნა-განმარტება, განახორციელოს დაკვირვება (ვიდეო- და აუდიოჩაწერა); გ) დაათვალიეროს საქონელი, სატრანსპორტო საშუალება, შენობა-ნაგებობა და ტერიტორია; ე) დაათვალიეროს ფიზიკური პირი; ი) განახორციელოს საბაჟო კონტროლი საქართველოს ფინანსთა მინისტრის ბრძანებით განსაზღვრული სხვა ფორმით.\nსაბაჟო კოდექსის 169-ე მუხლის მე-3 ნაწილის თანახმად, საქართველოს საბაჟო საზღვარზე 100 000 ლარზე ან სხვა ვალუტაში მის ეკვივალენტზე მეტი ოდენობის ნაღდი ფულისა და ფასიანი ქაღალდის გადატანა ან გადმოტანა საბაჟო კონტროლის გვერდის ავლით ან მისგან მალულად ან არასწორი დეკლარირებით – იწვევს დაჯარიმებას საბაჟო კონტროლის გვერდის ავლით ან მისგან მალულად ან არასწორი დეკლარირებით გადატანილი ან გადმოტანილი ნაღდი ფულისა და ფასიანი ქაღალდის ღირებულების 10 პროცენტის ოდენობით ან ამ საქონლის უსასყიდლოდ ჩამორთმევას.\nსაქმეზე წარმოდგენილი მასალებიდან დგინდება, რომ მომჩივანს ქურთუკის ჯიბეებში აღმოაჩნდა არადეკლარირებული 7 800 000 (შვიდი მილიონ რვაასი ათასი) რუსული რუბლი. საქართველოს ეროვნული ბანკის ოფიციალური გაცვლითი კურსის მიხედვით, მოცემული დღისათვის, არადეკლარირებულმა თანხამ შეადგინა 330 655,4 ლარი.\nმომჩივანი განმარტავს, რომ ოფიცერმა ქართულ ენაზე მიმართა ჰქონდა თუ არა მას რაიმე უკანონო. ვერ გაიგო, მაგრამ როცა მებაჟე ოფიცერმა მას ჰკითხა გააჩნია, თუ არა დეკლარირებას დაქვემდებარებული რაიმე ნივთი, მათ შორის ფულადი თანხა ნებაყოფლობით ჯიბიდან ამოიღო 7 800 000 რუსული რუბლი.\nის გარემოება, რომ მოგვიანებით აღიარა, რომ მასთან არის აღნიშნული ოდენობის თანხა, განპირობებულია იმით, რომ მებაჟე ოფიცრის მიერ გამოყენებული სიტყვა უკანონო სხვანაირად აღიქვა. რადგან თანხის არსებობა და გადატანა საზღვარზე არ წარმოადგენს უკანონო ქმედებას.\nაღნიშნულიდან გამომდინარე მოქმედი კანონმდებლობის შესაბამისად ითხოვს ბათილად იქნას ცნობილი შემოსავლების სამსახურის 1.02.2023 წლის №1572 ბრძანება და შეეცვალოს ფულის უსასყიდლოდ ჩამორთმევის სანქცია, ალტერნატიულ ქმედებაზე, კერძოდ 330 655,4 ლარის 10%-ით დაჯარიმებით, ხოლო დანარჩენი თანხა დაუბრუნდეს.\nსაქმის გარემოებებზე მითითებით, საბჭოს დადასტურებულად მიაჩნია, რომ მომჩივანი ცდილობდა დეკლარირებას დაქვემდებარებული 100 000 ლარზე (სხვა ვალუტაში მის ეკვივალენტზე) მეტი ოდენობის ნაღდი ფულის საბაჟო კონტროლის გვერდის ავლით ან მისგან მალულად გადაადგილებას, რაც წარმოადგენს საბაჟო კოდექსის 169-ე მუხლის მე-3 ნაწილით გათვალისწინებულ სამართალდარღვევას.\nსაბჭო მიუთითებს, რომ საბაჟო პასუხისმგებლობის ზომების დაწესებისას მხედველობაშია მიღებული კანონით დაცული სამართლებრივი სიკეთისათვის მიყენებული ზიანის მოცულობა.\nკანონით გათვალისწინებული პასუხისმგებლობის ზომა ჩადენილი სამართალდარღვევის ადეკვატურია. საბაჟო პასუხისმგებლობა გამოიყენება კონკრეტული საბაჟო სამართალდამრღვევის მიმართ, სანქციის სახით, კანონმდებლობით დადგენილი საფუძვლით და წესით. მოცემულ შემთხვევაში საბაჟო სამართალდარღვევისათვის გათვალისწინებული საბაჟო სანქცია შეესაბამება ჩადენილი ქმედების სიმძიმეს და მიყენებული ზიანის მოცულობას. საბჭო მიიჩნევს, რომ გამოყენებული სანქციით დაცულია თანაზომიერების პრინციპი, უზრუნველყოფილია იურიდიული თანასწორობა. ჩადენილი ქმედების ხასიათიდან გამომდინარე გამოყენებული სანქცია თანაზომიერია იმ მიზნებთან და ღირებულებებთან, რომლის მიღწევასაც ისახავს საგადასახადო/საბაჟო ორგანო.\nყოველივე ზემოაღნიშნულიდან გამომდინარე, საბჭოს მიაჩნია, რომ მომჩივნის მიმართ საბაჟო კოდექსის 169-ე მუხლის მე-3 ნაწილით გათვალისწინებული სანქციის გამოყენება მართლზომიერია და არ არსებობს მისი გაუქმების საფუძველი.\n\n\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n17\n\nდოკუმენტის დათვალიერება\n\ninfohub@rs.ge",
    "title": "Document 58bc7664-91ad-40da-958c-8e3ca20915be"
  }
}