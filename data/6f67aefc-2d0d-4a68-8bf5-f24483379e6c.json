{
  "id": "6f67aefc-2d0d-4a68-8bf5-f24483379e6c",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21087/2/2023\n22 თებერვალი 2024\nდოკუმენტის #:\n21087/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n21 თებერვალი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nხელფასის სახით მიღებული შემოსავლები, გადახდის წყაროსთან გადასახადის დაკავების წესი, დღგ-ის ჩათვლის უფლება, დღგ-ის ჩათვლით სარგებლობის წესი, საგადასახადო ანგარიშ-ფაქტურა, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№ 21087/2/2023\n21 თებერვალი 2024\n﻿გ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს  „----------“ (ს/ნ ----------) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, შემადგენლობით, 7.12.2023 წელს განიხილა და მიიღო გადაწყვეტილება შპს-----------16.10.2023 წელს რეგისტრირებულ საჩივარზე (რეგისტრაციის №21087/2/2023). \n\n\nდავის საგანი:\n1. დღგ-ის ჩათვლის გაუქმების შედეგად წარმოშობილი საგადასახადო ვალდებულების ოდენობა;\n2. ფიზიკურ პირებზე გადახდილი ხელფასის და მომსახურების ანაზღაურების თანხების გადახდის წყაროსთან საშემოსავლო გადასახადით დაბეგვრა;\n3. სანქციებისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე.\n\n\nგასაჩივრებული გადაწყვეტილება:\n1. აუდიტის დეპარტამენტის 7.07.2023 წლის №002-140 საგადასახადო მოთხოვნა;\n2. შემოსავლების სამსახურის 7.09.2023 წლის №21909 ბრძანება.\n\n\nდარიცხული თანხა: 31 819 ლარი.\nმათ შორის:\nგადასახადი - 17 867\nდღგ - 565\nსაშემოსავლო გადასახადი - 17 302\nჯარიმა - 8 934\nსაურავი - 5 018\n\n\nპროცედურული გარემოებები\nსაწარმოს საქმიანობაა გზებისა და ავტობანების მშენებლობა.\nაუდიტის დეპარტამენტის მიერ ჩატარდა გადასახადის გადამხდელის საქმიანობის 1.01.2020 წლიდან 1.04.2023 წლამდე საანგარიშო პერიოდების კამერალური საგადასახადო შემოწმება. შემოწმების შედეგები აისახა აუდიტის დეპარტამენტის 30.06.2023 წლის საგადასახადო შემოწმების აქტში, რომლის საფუძველზე გამოიცა 6.07.2023 წლის №16282 ბრძანება და 7.07.2023 წლის №002-140 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 7.09.2023 წლის №21909 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nსადავო საკითხები:\n1. დღგ-ის ჩათვლის გაუქმების შედეგად წარმოშობილი საგადასახადო ვალდებულების ოდენობა\nფაქტების აღწერა\nსაწარმოს გადასახადის გადამხდელად დარეგისტრირდა 2017 წლის 1 მაისს, დღგ-ის გადამხდელად დარეგისტრირდა 2018 წლის 5 ოქტომბერს. საწარმო ახორციელებს სამშენებლო-სარეაბილიტაციო სამუშაოებს. მონაწილეობას იღებს სახელმწიფო ტენდერებში. გადამხდელმა შესამოწმებელ პერიოდში მოგებული ტენდერების ნაწილი შეასრულა თავად, ხოლო ნაწილი შეასრულა ქვეკონტრაქტორის მეშვეობით, რაზეც შედგენილია შესაბამისი დოკუმენტაცია. ასევე კომპანია ასრულებს ქვეკონტრაქტორის სამუშაოებს.\nშემოწმების აქტის მიხედვით, გადასახადის გადამხდელს არ აქვს ბუღალტრული პროგრამა, შემოწმების პროცესში წარმოდგენილია საბანკო ამონაწერები და ექსელში დამუშავებული ინფორმაცია. მოწოდებული ინფორმაციისა და შემოსავლების სამსახურის გადასახადების ადმინისტრირების საინფორმაციო სისტემის ბაზების დამუშავების საფუძველზე, გადამხდელის მიერ დეკლარირებულ და შემოწმებით მიღებულ შედეგებს შორის გამოვლინდა სხვაობა. 2020 წლის მარტის საანგარიშო პერიოდში გადამხდელს არ აქვს განაშთული მიღებული ანგარიშ-ფაქტურა (---------; ---------) და ზედმეტად აქვს ჩათვლილი დღგ-ის თანხა. 1.01.2021 წლამდე მოქმედი საგადასახადო კოდექსის 173-ე და 174-ე მუხლების შესაბამისად გადამხდელს შეუმცირდა ზედმეტად/არასწორად ჩათვლილი დღგ. გამოვლენილ სხვაობაზე გადასახადის გადამხდელს დაერიცხა დღგ და გადასახადის თანხის შემცირებისთვის დაეკისრა ჯარიმა საგადასახადო კოდექსის 275-ე მუხლის შესაბამისად.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა 1.01.2021 წლამდე მოქმედი საგადასახადო კოდექსის 173-ე მუხლის პირველი ნაწილით, 174-ე მუხლის პირველი ნაწილის „ა“ ქვეპუნქტით და ამავე მუხლის მე-2 ნაწილის „ა“ ქვეპუნქტით და მიიჩნია, რომ აუდიტის დეპარტამენტის მიერ საგადასახადო ვალდებულებები განსაზღვრულია საგადასახადო კანონმდებლობის შესაბამისად, გადასახადის გადამხდელის აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nმომჩივანი არ ეთანხმება დღგ-ის ჩათვლის გაუქმების საფუძველზე განსაზღვრულ ვალდებულებებს. მიუთითებს ტექნიკურ შეცდომაზე და აცხადებს, რომ ნაცვლად 564 ლარისა უნდა დარიცხვოდა 545 ლარი. ითხოვს, არასწორად დარიცხული გადასახადის და ჯარიმის შემცირებას. აღნიშნული შეცდომის გამო კომპანიას დამატებით დაერიცხა 19 ლარის დღგ და შესაბამისი ჯარიმა.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში უნდა დაკმაყოფილდეს ნაწილობრივ შემდეგ გარემოებათა გამო: \n1.01.2021 წლამდე მოქმედი საგადასახადო კოდექსის 173-ე მუხლის პირველი ნაწილის თანახმად, დღგ-ის ჩათვლა არის დღგ-ის გადამხდელად რეგისტრირებული პირის უფლება, შეიმციროს გადასახდელი დღგ-ის თანხა მიღებული ჩათვლის დოკუმენტების საფუძველზე, გარდა ამ კარით გათვალისწინებული შემთხვევებისა. \n1.01.2021 წლამდე მოქმედი საგადასახადო კოდექსის 174-ე მუხლის პირველი ნაწილის თანახმად, დღგ-ის ჩასათვლელი თანხა არის დღგ-ის თანხა, რომელიც გადახდილია ან გადასახდელია ჩათვლის დოკუმენტების მიხედვით, მათ შორის, დღგ-ის რეგისტრაციის ძალაში შესვლის მომენტისათვის არსებულ სასაქონლო-მატერიალური ფასეულობის ნაშთზე. ამავე მუხლის მე-2 ნაწილის „ა.ა“ ქვეპუნქტის თანახმად, დღგ-ის ჩათვლა ხორციელდება მხოლოდ იმ შემთხვევაში, თუ საქონელი ან/და მომსახურება გამოიყენება ან გამოყენებული იქნება დასაბეგრ ოპერაციებში, გარდა ჩათვლის უფლების გარეშე გათავისუფლებული დასაბეგრი ოპერაციებისა.\nშემოწმებისას დადგენილია, რომ გადამხდელის მიერ დეკლარირებულ და შემოწმებით მიღებულ შედეგებს შორის გამოვლინდა სხვაობა. 2020 წლის მარტის საანგარიშო პერიოდში გადამხდელს არ აქვს განაშთული მიღებული ანგარიშ ფაქტურა (-----------; ---------) და ზედმეტად აქვს ჩათვლილი დღგ-ის თანხა. 1.01.2021 წლამდე მოქმედი საგადასახადო კოდექსის 173-ე და 174-ე მუხლების შესაბამისად გადამხდელს შეუმცირდა ზედმეტად/არასწორად ჩათვლილი დღგ. გამოვლენილ სხვაობაზე გადასახადის გადამხდელს დაერიცხა დღგ.\nსაბჭოს სხდომაზე, სადავო საკითხის ზეპირი განხილვისას, მომჩივნის წარმომადგენელმა განაცხადა, რომ შემოწმების აქტის ამ ეპიზოდში ადგილი აქვს ტექნიკური შეცდომის საფუძველზე, დღგ-ში დამატებითი თანხის დარიცხვას, კერძოდ, ნაცვლად 564 ლარისა კომპანიას უნდა დარიცხვოდა 545 ლარი. შედეგად ზედმეტად დაერიცხა დღგ 19 ლარი და შესაბამისი ჯარიმა.\nმხარეთა არგუმენტების, წარმოდგენილი მასალების, მითითებული ფაქტობრივი გარემოებების და სამართლებრივი ნორმების გათვალისწინებით, საბჭოს მიაჩნია, რომ მომჩივნის მიერ დასახელებული არგუმენტები საჭიროებს დამატებით შესწავლას, ამ მიზნით, აუდიტის დეპარტამენტს უნდა დაევალოს ტექნიკური უზუსტობის მომჩივნის მონაწილეობით შესწავლა და შესწავლის შედეგების გათვალისწინებით, სათანადო საფუძვლების არსებობის შემთხვევაში, ამ ნაწილში განსაზღვრული საგადასახადო ვალდებულებების (მათ შორის სანქციების) შესაბამისი კორექტირება (შემცირება).\n\n\n2. ფიზიკურ პირებზე გადახდილი ხელფასის და მომსახურების ანაზღაურების თანხების გადახდის წყაროსთან საშემოსავლო გადასახადით დაბეგვრა\nფაქტების აღწერა\nგადასახადის გადამხდელს შესამოწმებელ პერიოდში საბანკო ამონაწერში უფიქსირდება ფიზიკურ პირზე გადახდილი ხელფასის და მომსახურების ანაზღაურების თანხები, რომლებიც არ აქვს დაბეგრილი გადახდის წყაროსთან. შემოწმების შედეგად გამოვლენილი სხვაობა 86 885 ლარი, საგადასახადო კოდექსის 154-ე მუხლის მიხედვით, დაექვემდებარა გადახდის წყაროსთან დაბეგვრას. გამოვლენილ სხვაობაზე გადასახადის გადამხდელს დაერიცხა გადასახადი და გადასახადის თანხის შემცირებისთვის დაეკისრა ჯარიმა საგადასახადო კოდექსის 275-ე მუხლის შესაბამისად. \n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საგადასახადო კოდექსის 73-ე მუხლის მე-9 ნაწილის „ბ“ ქვეპუნქტით, 61-ე მუხლის მე-3 ნაწილით, 101-ე მუხლის პირველი ნაწილით და 154-ე მუხლის პირველი ნაწილის „ა“ და „ბ“ ქვეპუნქტებით და მიიჩნია, რომ აუდიტის დეპარტამენტის მიერ საგადასახადო ვალდებულებები განსაზღვრულია საგადასახადო კანონმდებლობის შესაბამისად, გადასახადის გადამხდელის საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nარ ეთანხმება საშემოსავლო გადასახადის დარიცხვას. აცხადებს, რომ შემოწმებისას მის მიერ წარდგენილი გაანგარიშების ცხრილებით უნდა დარიცხვოდა 15 380 ლარი ნაცვლად 17 302 ლარისა. შემოწმების აქტს არ ახლავს გაანგარიშების ცხრილები და შესაბამისად ვერ არკვევს თუ რამ გამოიწვია სხვაობა და რა იქნა დამატებითი თანხების დარიცხვის გამომწვევი მიზეზი. ითხოვს აუდიტის დეპარტამენტთან ერთად გაანგარიშების ცხრილების და არგუმენტების/მტკიცებულებების გავლას. აღნიშნული გაანგარიშების ცხრილები შემოსავლების სამსახურშიც ჰქონდა წარდგენილი, ასევე, წარადგენდა დასახელებულ არგუმენტებს, თუმცა არ იქნა გაზიარებული. საჩივრის განხილვა მოხდა მის გარეშე და არ მიეცა პოზიციის დაცვის შესაძლებლობა. ითხოვს მისი არგუმენტების გათვალისწინებით დარიცხული თანხის კორექტირებას.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ და „დ“ ქვეპუნქტების თანახმად:\nა) გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nდ) საწარმო/ორგანიზაცია ან მეწარმე ფიზიკური პირი, რომელიც გაწეული მომსახურების ღირებულებას უნაზღაურებს ფიზიკურ პირს (გარდა დღგ-ის გადამხდელად რეგისტრირებული ფიზიკური პირისა, ნოტარიუსისა, კერძო აღმასრულებლისა, მიკრო ბიზნესის სტატუსის მქონე ფიზიკური პირისა და ფიქსირებული გადასახადის გადამხდელის სტატუსის მქონე ფიზიკური პირისა, შესაბამისი საქმიანობის ნაწილში), რომელიც ინდივიდუალურ მეწარმედ დარეგისტრირებული არ არის.\nშემოწმებისას დადგენილია, რომ გადასახადის გადამხდელს შესამოწმებელ პერიოდში საბანკო ამონაწერში უფიქსირდება ფიზიკურ პირზე გადახდილი ხელფასის და მომსახურების ანაზღაურების თანხები, რომლებიც არ აქვს დაბეგრილი გადახდის წყაროსთან. შემოწმების შედეგად გამოვლენილი სხვაობა 86 885 ლარი, საგადასახადო კოდექსის 154-ე მუხლის მიხედვით, დაექვემდებარა გადახდის წყაროსთან დაბეგვრას. გამოვლენილ სხვაობაზე გადასახადის გადამხდელს დაერიცხა საშემოსავლო გადასახადი.\nსაბჭოს სხდომაზე სადავო საკითხის ზეპირ განხილვაზე, მომჩივნის წარმომადგენელმა განაცხადა, რომ გაანგარიშების ცხრილების შესწავლით დაადგინა, რომ საწარმოს უნდა დარიცხვოდა 15 380 ლარი, ნაცვლად 17 302 ლარისა. ითხოვს აუდიტის დეპარტამენტთან ერთად გაანგარიშების ცხრილების და არგუმენტების/მტკიცებულებების შესწავლას და შესაბამისად, ამ ნაწილში დარიცხული თანხების კორექტირებას (შემცირებას).\nმხარეთა არგუმენტების, წარმოდგენილი მასალების, მითითებული ფაქტობრივი გარემოებების და სამართლებრივი ნორმების გათვალისწინებით, საბჭოს მიაჩნია, რომ მომჩივნის მიერ დასახელებული არგუმენტები საჭიროებს დამატებით შესწავლას, ამ მიზნით, აუდიტის დეპარტამენტს უნდა დაევალოს ამ სადავო საკითხის მომჩივნის მონაწილეობით შესწავლა და შესწავლის შედეგების გათვალისწინებით, სათანადო საფუძვლების არსებობის შემთხვევაში, ამ ნაწილში განსაზღვრული საგადასახადო ვალდებულებების (მათ შორის სანქციების) შესაბამისი კორექტირება (შემცირება).\n\n\n3. სანქციებისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე\nფაქტების აღწერა\nაუდიტის დეპარტამენტის 7.07.2023 წლის №002-140 საგადასახადო მოთხოვნის მიხედვით, კომპანიას გადასახდელად განესაზღვრა: ჯარიმა - 8 934 ლარი და საურავი - 5 018 ლარი.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები. ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციების მიმართ შემოსავლების სამსახურს მიზანშეწონილად არ მიაჩნია საგადასახადო კოდექსის 269- ე მუხლის მე-7 ნაწილის გამოყენება. \n\n\nმომჩივნის არგუმენტაცია\nითხოვს საგადასახადო კოდექსის 269-ე მუხლის მე-7 ნაწილის თანახმად, გათავისუფლდეს სანქციებისაგან.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nსაბჭოს მიაჩნია, რომ განსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელი კეთილსინდისიერად შეცდა, ან არ იყო მისთვის ცნობილი ისეთი გარემოება, რამაც მისი პასუხისმგებლობა გამოიწვია. მომჩივანი ვერ ამტკიცებს, რომ ჩადენილი სამართალდარღვევა გამოწვეულია არა მისი დაუდევრობით, არამედ საქმიანობისათვის დამახასიათებელი თანმდევი გულისხმიერების მიუხედავად.\nზემოაღნიშნულიდან გამომდინარე, საგადასახადო კოდექსის 269-ე მუხლის მე-7 ნაწილით საბჭოსთვის მინიჭებული უფლებამოსილების გამოყენების საფუძველი არ არსებობს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ;\n2. ნაწილობრივ გაუქმდეს შემოსავლების სამსახურის 7.09.2023 წლის №21909 ბრძანება;\n3. პირველი და მე-2 დავის საგნების ნაწილში, დაევალოს აუდიტის დეპარტამენტს, ამ გადაწყვეტილების შესაბამისად, უზრუნველყოს სადავო საკითხების მომჩივნის მონაწილოებით შესწავლა და სათანადო საფუძვლების არსებობის შემთხვევაში, მომჩივნის საგადასახადო ვალდებულებების კორექტირება (შემცირება) და შედეგების ასახვა გადასახადის გადამხდელის პირადი აღრიცხვის ბარათზე;\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nდღგ-ის ჩათვლის ზოგადი პრინციპები\nსაგადასახადო დეკლარაციაში/გაანგარიშებაში გადასახადის შემცირება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n63\n\nდოკუმენტის დათვალიერება\n\ninfohub@rs.ge",
    "title": "Document 6f67aefc-2d0d-4a68-8bf5-f24483379e6c"
  }
}