{
  "id": "94a81d61-1925-409c-b45d-7b90b6e1ca4a",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №23287/2/2024\n11 ოქტომბერი 2024\nდოკუმენტის #:\n23287/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n10 ოქტომბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო დავის დაწყება\nჩამოტვირთვა\nგაზიარება\n№23287/2/2024\n10 ოქტომბერი 2024\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „-------“ (ს/ნ  „-------“ )\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,19.09.2024 წელს განიხილა და მიიღო გადაწყვეტილება შპს  „-------“ -ს 14.06.2024 წელს რეგისტრირებულ საჩივარზე (რეგისტრაციის №23287/2/2024).\n\n\nდავის საგანი: \nსაგადასახადო დავის განახლება ახლად აღმოჩენილი გარემოების საფუძველზე.\n\n\nგასაჩივრებული გადაწყვეტილება:\n1. აუდიტის დეპარტამენტის 30.06.2020 წლის №225-8 საგადასახადო მოთხოვნა;\n2. შემოსავლების სამსახურის 6.08.2020 წლის №22916 ბრძანება.\n\n\nდარიცხული თანხა: 473 435 ლარი.\nმათ შორის:\nგადასახადი - 250 333\nდღგ - 135 163\nმიწაზე (სასოფლო) ქონების გადასახადი - 5 760\nმოგების გადასახადი - 661\nსაშემოსავლო გადასახადი - 101 936\nქონების გადასახადი - 6 813\nჯარიმა - 125 526\nსაურავი - 97 576\n\n\nფაქტების აღწერა/დარიცხვის საფუძვლები\nაუდიტის დეპარტამენტის კამერალური საგადასახადო შემოწმების 26.06.2020 წლის აქტით შემოწმებულია 1.01.2017 წლიდან 25.11.2019 წლამდე პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით:\nგადასახადის გადამხდელს არ აქვს სააღრიცხვო დოკუმენტაცია, არ წარადგინა ბუღალტრული პროგრამა და არ ითანამშრომლა საგადასახადო ორგანოსთან. შემოსავლების სამსახურის ერთიან ელექტრონულ სისტემაში არსებულ ინფორმაციაზე დაყრდნობით და პირველადი დოკუმენტების ანალიზით დგინდება, რომ გადასახადის გადამხდელს 2019 წელს იმპორტირებული აქვს დიდი რაოდენობით თურქული პემზა და ფაქტობრივი მდგომარეობით სასაქონლო-მატერიალური ფასეულობების ნაშთები არ უფიქსირდება. აღნიშნული სასაქონლო-მატერიალური ფასეულობები ჩაითვალა რეალიზებულად შეძენის თვეების პროპორციულად. გადასახადის გადამხდელს ასევე დაბეგრილი არ აქვს მიღებული ავანსები და არ იშიფრება ნაღდი ანგარიშსწორებით მიღებული თანხები (265 073,6 ლარი). საგადასახადო კოდექსის 73-ე მუხლის მე-5 ნაწილის გათვალისწინებით, საგადასახადო შემოწმების შედეგად მომჩივნის დღგ-ით დასაბეგრი ბრუნვები განისაზღვრა არაპირდაპირი მეთოდით.\nსაგადასახადო კოდექსის 161-ე მუხლის გათვალისწინებით, დაკორექტირდა დეკლარირებული დღგ-ით დასაბეგრი ბრუნვა, გადასახადის გადამხდელს დაერიცხა დღგ და დაეკისრა ჯარიმა საგადასახადო კოდექსის 275-ე მუხლით.\nშემოწმების აქტის მიხედვით, საწარმოს საბანკო ანგარიშებიდან 2017 წელს პერიოდულად ხდება დაქირავებულ ფიზიკურ პირზე თანხის გადარიცხვა. გადასახადის გადამხდელმა არ წარადგინა სააღრიცხვო დოკუმენტაცია, არ ითანამშრომლა საგადასახადო ორგანოსთან და თანხის განკარგვის შესაბამისი განმარტების წარუდგენლობისთვის აღნიშნული თანხა ჩაითვალა შესაბამის პერიოდებში დასაქმებულზე გაცემულ ხელფასად. საგადასახადო კოდექსის 101-ე მუხლის პირველი ნაწილის შესაბამისად, გადასახადის გადამხდელს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლით.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 30.06.2020 წლის №225-8 საგადასახადო მოთხოვნა, რაც გასაჩივრდა შემოსავლების სამსახურში. \nშემოსავლების სამსახურის 6.08.2020 წლის №22916 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. საბჭოს 22.04.2021 წლის №11000/2/2020 გადაწყვეტილებით საჩივარი არ დაკმაყოფილდა.\nმომჩივანმა 21.05.2024 წელს (№83443/21-11) და 12.06.2024 წელს (№97549/21) წარადგინა საჩივრები შემოსავლების სამსახურში, რაც საგადასახადო კოდექსის 308-ე მუხლის მე-3 ნაწილის საფუძველზე, აუდიტის დეპარტამენტის 30.06.2020 წლის №225-8 საგადასახადო მოთხოვნასთან დაკავშირებით ახლად აღმოჩენილ/გამოვლენილ გარემოებათა გამო დავის განახლების მოთხოვნის ნაწილში, გამოეგზავნა საქართველოს ფინანსთა სამინისტროსთან არსებულ დავების განხილვის საბჭოს.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 136-ე მუხლის პირველ და მე-3 ნაწილებზე, 73-ე მუხლის მე-5 ნაწილის „ა“ ქვეპუნქტზე, 154-ე მუხლის პირველი ნაწილის „ა“ და „დ“ ქვეპუნქტებზე, 161-ე მუხლის პირველი ნაწილის „ა“ ქვეპუნქტზე, 203-ე მუხლის „ა“ ქვეპუნქტზე და ყურადღებას ამახვილებს ფაქტობრივ გარემოებაზე, რომლის მიხედვით, გადასახადის გადამხდელი შემოწმების დროს არ თანამშრომლობდა საგადასახადო ორგანოსთან, ამასთან, მომჩივანი საჩივარში ვერ უთითებს კონკრეტულ გარემოებებზე, თუ რა ნაწილში არის განსაზღვრული საგადასახადო ვალდებულებები არამართლზომიერად და წარმოდგენილი არ აქვს შესაბამისი არგუმენტაცია/მტკიცებულებები. ამდენად, შემოსავლების სამსახურმა მიიჩნია, რომ შემოწმებით საგადასახადო ვალდებულებების განსაზღვრა შესაბამისობაშია კანონმდებლობის მოთხოვნებთან, საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nაუდიტის დეპარტამენტმა ჩატარებული კამერალური საგადასახადო შემოწმების შედეგად მიიღო გადაწყვეტილება შპს „-------“-ს და მომჩივანს  ერიცხება დავალიანება სახელმწიფო ბიუჯეტის მიმართ. საქმისწარმოების მასალებიდან გამომდინარე აუდიტის დეპარტამენტს ორ დასკვნაში გამოყენებული აქვს ერთიდაიგივე ფაქტობრივი გარემოებები და ერთიდაიგივე მტკიცებულებები, რის გამოც 2-ჯერ დაერიცხა 2 კომპანიას ერთიდაიგივე თანხა გადასახდელად. შესაბამისად, შემოსავლების სამსახურის მიზანი იყო და არის სწორად შეეფასებინა წარმოდგენილი მტკიცებულებები, რის საფუძველზეც თუ დადგინდებოდა, რომ გადასახადის გადამხდელს აქვს თანხა გადასახდელი იგი გადაიხდიდა, მაგრამ 2-ჯერ დარიცხული დავალიანების ფარგლებში ფიზიკურად შეუძლებელია გაირკვეს თუ რა დავალიანებაზეა საუბარი, სწორედ ამიტომ ითხოვს საქმისწარმოების განახლებას, როგორც მომჩივანს, ასევე შპს „-------“-ის საქმეზე.\nმომჩივანი 12.06.2024 წლის №97549/21 დაზუსტებულ საჩივარში მიუთითებს, რომ მომჩივანი ასაჩივრებს აუდიტის დეპარტამენტის 19.12.2021 წლის საგადასახადო შემოწმების აქტს, 26.12.2019 წლის საგადასახადო შემოწმების შუალედურ აქტს და 26.06.2020 წლის საგადასახადო შემოწმების აქტს (გადასახადების/გადასახდელების და საგადასახადო სანქციების თანხების დარიცხვის/შემცირების შესახებ), რადგან არ ეთანხმება ზემოხსენებული საგადასახადო შემოწმების აქტით საწარმოსთვის დარიცხულ თანხებს და მიიჩნევს მათ უკანონოდ, შემდეგი გარემოებების გამო:\n- საწარმოში ჩატარებული საგადასახადო შემოწმების ფარგლებში, საგადასახადო ვალდებულებების განსაზღვრის მიზნით საგადასახადო ორგანოს მიერ იურიდიულად უსაფუძვლოდ და დაუსაბუთებლად მოხდა არაპირდაპირი მეთოდის გამოყენება, რასაც შედეგად მოჰყვა საგადასახადო ორგანოს მიერ საწარმოსთვის იურიდიულად უსაფუძვლოდ და დაუსაბუთებლად დიდი ოდენობის საგადასახადო ვალდებულებების დარიცხვა. \nსაგადასახადო ორგანოს პოზიცია იურიდიულად უსაფუძვლო და დაუსაბუთებელია. საგადასახადო ორგანომ შემოწმების პროცესში, საგადასახადო ვალდებულებების განსაზღვრის მიზნით გამოიყენა საგადასახადო კოდექსის 73-ე მუხლის მე-5 ნაწილი, მაშინ, როცა არ არსებობს ხსენებული მუხლის გამოყენების წინაპირობები, კერძოდ საწარმოს გააჩნია სრულყოფილი სააღრიცხვო დოკუმენტაცია, რომლის საფუძველზეც საგადასახადო ორგანოს შეეძლო არაპირდაპირი მეთოდის გამოყენების გარეშე განესაზღვრა საწარმოს საგადასახადო ვალდებულებები და ამასთან, საწარმო ბუღალტრულ აღრიცხვას ახორციელებს საქართველოს კანონმდებლობითა და საერთაშორისო სტანდარტებით დადგენილი წესითა და ფორმით. შესაბამისად, არ არსებობდა საგადასახადო ორგანოს მიერ საგადასახადო კოდექსის 73-ე მუხლის მე-5 ნაწილის გამოსაყენებლად საჭირო წინაპირობები. \nსაწარმოს მიერ შესამოწმებელ პერიოდში აუდიტის დეპარტამენტმა სულ სხვა კომპანიის მონაცემებზე დაყრდნობით მოახდინა კომპანიაზე იმ გადასახადების დარიცხვა, რომელიც არც კი არსებობს, შესაბამისად სახეზეა ადმინისტრაციული ორგანოს მხრიდან ვალდებულების არაჯეროვანი შესრულება საქართველოს კანონმდებლობით დადგენილი წესითა და ფორმით.\nსაგადასახადო ორგანომ განაცემი იურიდიულად უსაფუძვლოდ და დაუსაბუთებლად მიიჩნია დირექტორის ხელფასად და დაბეგრა საშემოსავლო გადასახადით, რასაც შედეგად მოჰყვა საგადასახადო ორგანოს მიერ საწარმოსათვის იურიდიულად უსაფუძვლოდ და დაუსაბუთებლად დიდი ოდენობის საგადასახადო ვალდებულებების დარიცხვა.\nაუდიტის დეპარტამენტი ჩატარებული შემოწმების შედეგად, ყოვლად გაუგებრად ახდენს გადასახადების დარიცხვას ისე, რომ სხვა კომპანიის მონაცემებს იყენებს, უფრო მეტიც აუდიტის დეპარტამენტს ისეთი ციფრები მოაქვს შემოწმების აქტში, რომელიც ბუნებაში არ არსებობს, შესაბამისად სახეზეა შესაძლო გადაცდომაც კი აუდიტის დეპარტამენტის თანამშრომლის. შემოწმების აქტში ასევე ვკითხულობთ, რომ საწარმოს დირექტორს პოზიცია არ წარუდგენია, მაგრამ ახლა სვამს კითხვას: ვინმემ ჰკითხა ინფორმაციის მოწოდების თაობაზე? ან რა ფორმით ეცნობა?\nითხოვს საკითხზე ჩაინიშნოს ზეპირი განხილვა, ვინაიდან საბჭოს დეტალურად სურს წარუდგინოს ყველა ის ფაქტობრივი გარემოება, რომელზეც მომჩივანი მხარე ამყარებს მოთხოვნებს. არასწორმა დარიცხვამ უკვე გამოიწვია გადასახადის გადამხდელისათვის მატერიალური ზიანის მიყენება. \n\n\nდავების განხილვის საბჭო მხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 308-ე მუხლის პირველი ნაწილის თანახმად, საქართველოს ფინანსთა სამინისტროს სისტემაში დავის განახლება დასაშვებია მხოლოდ ახლად აღმოჩენილი ან ახლად გამოვლენილი გარემოების შემთხვევაში, გადაწყვეტილების მიღებიდან 6 წლის ვადაში.\nსაგადასახადო კოდექსის 299-ე მუხლის მე-7 ნაწილის თანახმად, ახლად აღმოჩენილად ან ახლად გამოვლენილად ჩაითვლება ისეთი გარემოებები ან მტკიცებულებები, რომლებიც მომჩივანმა არ იცოდა და არ შეეძლო სცოდნოდა მისთვის არასასურველი გადაწყვეტილების მიღებამდე და რომელთა დროულად წარდგენა გამოიწვევდა მომჩივნისათვის ხელსაყრელი გადაწყვეტილების მიღებას.\nსაქმის გარემოებების და მომჩივნის არგუმენტების გათვალისწინებით, საბჭოს მიაჩნია, რომ გადასახადის გადამხდელის მიერ მითითებული გარემოებები არ წარმოდგენს ისეთ გარემოებებს ან მტკიცებულებებს, რომელიც მომჩივანმა არ იცოდა და არ შეიძლებოდა სცოდნოდა მისთვის არასასურველი გადაწყვეტილების მიღებამდე და რომლის წარდგენა გამოიწვევდა მომჩივნისათვის ხელსაყრელი გადაწყვეტილების მიღებას.\nაღნიშნულიდან გამომდინარე, საბჭოს მიაჩნია, რომ არ არსებობს ახლად აღმოჩენილი გარემოების გამო დავის განახლების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nახლად აღმოჩენილი/გამოვლენილი გარემოებების საფუძვლით დავის დაწყება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n45\n\nდოკუმენტის დათვალიერება\n\ninfohub@rs.ge",
    "title": "Document 94a81d61-1925-409c-b45d-7b90b6e1ca4a"
  }
}