{
  "id": "b97bd0b2-a88e-4eae-93b6-821046efaacd",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20619/2/2023\n21 ნოემბერი 2023\nდოკუმენტის #:\n20619/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n20 ნოემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№20619/2/2023\n20 ნოემბერი 2023\n\n\nგ ა დ ა წ ყ ვ ე ტ ი ლ ე ბ ა\n\n\nმომჩივანი: შპს „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 27.10.2023 წელს განიხილა და მიიღო გადაწყვეტილება შპს „----------“ 19.08.2023 წელს რეგისტრირებულ საჩივარზე (რეგისტრაციის №20619/2/2023).\n\n\nდავის საგანი:\n1. საშემოსავლო გადასახადით დასაბეგრი ბაზის გაანგარიშება;\n2. ანგარიშვალდებულ ფიზიკურ პირებზე გაცემული თანხების უპროცენტო სესხად განხილვა. \n\n\nგასაჩივრებული გადაწყვეტილება:\n1. აუდიტის დეპარტამენტის 3.05.2023 წლის №005-54 საგადასახადო მოთხოვნა;\n2. შემოსავლების სამსახურის 31.07.2023 წლის №18586 ბრძანება.\n\n\nდარიცხული თანხა: 179 453 ლარი.\nმათ შორის:\nგადასახადი - 88 895\nმოგების გადასახადი - 1 100\nსაშემოსავლო გადასახადი - 87 795\nჯარიმა - 44 448\nსაურავი - 46 110\n\n\nპროცედურული გარემოებები\nკომპანიის საქმიანობაა სამშენებლო მომსახურების გაწევა-მიწოდება.\nაუდიტის დეპარტამენტის 26.04.2023 წლის კამერალური საგადასახადო შემოწმების აქტით შემოწმებულია მომჩივნის საქმიანობის 12.02.2020 წლიდან 1.02.2023 წლამდე პერიოდი. შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 3.05.2023 წლის №005-54 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 31.07.2023 წლის №18586 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები:\n1. საშემოსავლო გადასახადით დასაბეგრი ბაზის გაანგარიშება\nფაქტების აღწერა/დარიცხვის საფუძვლები\nკომპანია რეგისტრირებულია 12.02.2020 წელს. გადასახადის გადამხდელს ძირითადად მომსახურებები გაწეული აქვს შპს „----------“ და შპს „----------“ 2020 წლის პირველ ნახევარში, ხოლო შემდეგი პერიოდიდან კომპანია ეკონომიკურ საქმიანობას აღარ ახორციელებს. გადასახადის გადამხდელს ბუღალტრული აღრიცხვის მიხედვით შპს „----------“ დებიტორულ დავალიანებად აქვს აღრიცხული 294 078 ლარი, ხოლო შპს „----------“ დებიტორულ დავალიანებად - 53 900 ლარი. შემოწმების მასალებით და კომპანიის დირექტორის ახსნა-განმარტებით ზემოაღნიშნული თანხები შპს „----------“ და შპს „----------“ გადახდილი აქვთ და ეს თანხები საწარმომ დირექტორზე გასცა ხელფასად. საგადასახადო კოდექსის 154-ე მუხლის მიხედვით პირველი ნაწილის გათვალისწინებით, დირექტორზე გაცემული ხელფასის თანხით გაიზარდა საშემოსავლო გადასახადით დასაბეგრი ბაზა. კომპანიას დაერიცხა საშემოსავლო გადასახადი და დაეკისრა საგადასახადო კოდექსის 275-ე მუხლით გათვალისწინებული ჯარიმა. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-2 და მე-6 ნაწილებზე, 136-ე მუხლის მე-3 ნაწილზე, 73-ე მუხლის მე-4 ნაწილზე, მე-9 ნაწილის „ბ“ ქვეპუნქტზე, 97-ე მუხლის პირველი ნაწილის „ბ“ ქვეპუნქტზე, 982 მუხლის მე-3 ნაწილის „ზ“ ქვეპუნქტზე და მე-8 ნაწილზე, 101-ე მუხლის პირველ ნაწილზე და მე-2 ნაწილის „ბ“ ქვეპუნქტზე, 154-ე მუხლის პირველი ნაწილის „ა“ ქვეპუნქტზე, 43-ე მუხლის მე-4 ნაწილზე, „საქართველოს საგადასახადო კოდექსის მიზნებისათვის საპროცენტო განაკვეთების დამტკიცების თაობაზე“ საქართველოს ფინანსთა მინისტრის 28.01.2011 წლის №34 ბრძანების პირველ პუნქტზე, დადგენილ ფაქტობრივ გარემოებებზე, რომლის თანახმად, შემოწმების მასალებით და საწარმოს დირექტორის ახსნა-განმარტებით დადგინდა, რომ ბუღალტრულ აღრიცხვაში დებიტორულ დავალიანებად დაფიქსირებული თანხა საწარმოს ფაქტობრივად მიღებული აქვს და აღნიშნული თანხა ხელფასის სახით არის გაცემული საწარმოს დირექტორზე. შესაბამისად, შემოწმების მიერ გაიზარდა გადასახადის გადამხდელის საშემოსავლო გადასახადით დასაბეგრი ბრუნვა.\nშემოსავლების სამსახური აღნიშნავს, რომ გადასახადის გადამხდელი ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა საგადასახადო ვალდებულებები განსაზღვრული არამართლზომიერად, ხოლო დავის წარმოების პროცესში არ ყოფილა წარმოდგენილი მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს.\nზემოაღნიშნული სამართლებრივი ნორმების, ფაქტობრივი გარემოებების და მხარეთა არგუმენტების გათვალისწინებით, შემოსავლების სამსახურმა მიიჩნია, რომ შემოწმების შედეგად განსაზღვრული საგადასახადო ვალდებულებები შესაბამისობაშია საგადასახადო კანონმდებლობის მოთხოვნებთან, წარმოდგენილი საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nაუდიტის პოზიციით დაბეგვრის ობიექტი შეადგენს - 434 973 ლარს, საშემოსავლო გადასახადი - 86 995 ლარს, გაანგარიშება განხორციელებულია ე.წ. ,,აგროსვის“ მეთოდით, რასაც არ ეთანხმება, ვინაიდან გაანგარიშება უნდა შესრულდეს, როგორც ეს არის ყოველთვიურ დეკლარაციაში შესავსები გრაფების მიხედვით და დასაბეგრი ობიექტი ამ შემთხვევაში იქნება - 347 978 ლარი, ხოლო საშემოსავლო გადასახადი - 69 595,6 ლარი. შესაბამისად, გადაანგარიშებას ექვემდებარება საგადასახადო კოდექსის 275- ე მუხლით დარიცხული ჯარიმა.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 101-ე მუხლის პირველი ნაწილის მიხედვით, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nშემოწმების მასალებით და საწარმოს დირექტორის ახსნა-განმარტებით დადგინდა, რომ ბუღალტრულ აღრიცხვაში დებიტორულ დავალიანებად დაფიქსირებული თანხა საწარმოს ფაქტობრივად მიღებული აქვს და აღნიშნული თანხა ხელფასის სახით არის გაცემული საწარმოს დირექტორზე. აღნიშნულიდან გამომდინარე, შემოწმების მიერ გაიზარდა გადასახადის გადამხდელის საშემოსავლო გადასახადით დასაბეგრი ბაზა.\nსაბჭო მიუთითებს, რომ საშემოსავლო გადასახადით დაბეგვრის ობიექტს წარმოადგენს დასაბეგრი შემოსავალი, სადაც სადავო შემთხვევაში ჩართული იქნა დირექტორზე გაცემული ხელფასი. აღნიშნული წარმოადგენს ფიზიკური პირის მიერ მიღებულ შემოსავალს. საშემოსავლო გადასახადით დასაბეგრი ბაზა განისაზღვრება საშემოსავლო გადასახადის და ფიზიკური პირის მიერ მიღებული შემოსავლის მიხედვით. აღნიშნულიდან გამომდინარე, საშემოსავლო გადასახადის გაანგარიშების მიზნებისთვის დასაბეგრი ბაზის განსაზღვრა ფიზიკური პირის მიერ მიღებული შემოსავლის დარიცხვამდე აყვანილი თანხიდან განხორციელდა მართლზომიერად.\n\n\n2. ანგარიშვალდებულ ფიზიკურ პირებზე გაცემული თანხების უპროცენტო სესხად განხილვა\nფაქტების აღწერა/დარიცხვის საფუძვლები\nგადასახადის გადამხდელის ბუღალტრული აღრიცხვის მიხედვით (1430 ანგარიშზე), ანგარიშვალდებულ ფიზიკურ პირებზე 2020 წლიდან უფიქსირდება გაცემული თანხები და მოჰყვება უძრავ ნაშთად 3 წლის მანძილზე, აღნიშნულზე გადასახადის გადამხდელს დოკუმენტი არ წარმოუდგენია.\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის საფუძველზე, შემოწმების მიერ აღნიშნული თანხა მიჩნეულ იქნა გაცემულ უპროცენტო სესხად, ხოლო გაცემულ უპროცენტო სესხზე დაანგარიშებული სარგებელი საგადასახადო კოდექსის 101-ე მუხლის მე-2 ნაწილის შესაბამისად დაიბეგრა ხელფასის სახით მიღებულ შემოსავლად (საქართველოს ფინანსთა მინისტრის მიერ დადგენილი საბაზრო საპროცენტო განაკვეთით - 20%). შედეგად, გადასახდელი პროცენტის შესაბამისი თანხა (სარგებელი) დაიბეგრა საშემოსავლო გადასახადით და გადასახადის გადამხდელს დაერიცხა საშემოსავლო გადასახადი და დაეკისრა საგადასახადო კოდექსის 275-ე მუხლით გათვალისწინებული ჯარიმა.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური ყურადღებას ამახვილებს პირველი დავის საგნის ნაწილში მითითებულ სამართლებრივ ნორმებზე, შემოწმების აქტში ასახულ ფაქტობრივ გარემოებაზე და აღნიშნავს, რომ მომჩივანს დავის წარმოების პროცესში არ აქვს წარმოდგენილი საჩივრებში მითითებული არგუმენტაციის დამადასტურებელი მტკიცებულებები, რომლებიც შეცვლიდა საგადასახადო შემოწმების აქტის დადგენილ გარემოებებს. \nზემოაღნიშნული ფაქტობრივი გარემოებების და სამართლებრივი ნორმების გათვალისწინებით, შემოსავლების სამსახურმა მიიჩნია, რომ შემოწმებით საგადასახადო ვალდებულებების განსაზღვრა შესაბამისობაშია კანონმდებლობის მოთხოვნებთან, გადასახადის გადამხდელის საჩივრები დაუსაბუთებელია და არ უნდა დაკმაყოფილდეს\n\n\nმომჩივნის არგუმენტაცია\nსაბუღალტრო ანგარიშზე (1430) გაცემული თანხებით საწარმოს მიერ დაფარულია მასალების მომწოდებელი საწარმოს კრედიტორული დავალიანებები, ხოლო ბუღალტრულ აღრიცხვაში გამოტოვებულია შესაბამისი გატარება, რომ ანგარიში დახურულიყო, აქედან გამომდინარე გაუქმებას ექვემდებარება ამ მიზეზით დარიცხული მოგების და საშემოსავლო გადასახადი.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 136-ე მუხლის მე-3 ნაწილზე, რომლის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nშესაბამის პერიოდში მოქმედი საგადასახადო კოდექსის 97-ე მუხლის პირველი ნაწილის „ბ“ ქვეპუნქტის თანახმად, რეზიდენტი საწარმოს (გარდა ამ მუხლის მე-2, მე-8 და მე-9 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის.\nსაგადასახადო კოდექსის 982 მუხლის მე-3 ნაწილის „ზ“ ქვეპუნქტის მიხედვით, მოგების გადასახადით იბეგრება ფიზიკურ პირზე ან არარეზიდენტზე სესხის გაცემა. ამავე მუხლის მე-8 ნაწილის თანახმად, თუ მოხდა გაცემული სესხის/გადახდილი ავანსის თანხის დაბრუნება ან გადახდილი ავანსის სანაცვლოდ საქონლის/მომსახურების მიღება, პირი უფლებამოსილია სესხის/ავანსის თანხის დაბრუნების ან საქონლის/მომსახურების ფაქტობრივად მიღების საანგარიშო პერიოდში დაბრუნებული თანხის ან მიღებული საქონლის/მომსახურების საკომპენსაციო თანხის შესაბამისად გამოანგარიშებული მოგების გადასახადის ოდენობით ჩაითვალოს და ამ კოდექსით დადგენილი წესით დაიბრუნოს ადრე გადახდილი მოგების გადასახადის თანხა.\nსაგადასახადო კოდექსის 101-ე მუხლის პირველი ნაწილის მიხედვით, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან. ამავე მუხლის მე-2 ნაწილის „ბ“ ქვეპუნქტის მიხედვით, ამ მუხლის პირველი ნაწილის მიზნებისათვის სარგებლის ღირებულებად ითვლება დამქირავებლის მიერ დაქირავებულისათვის საქართველოს ფინანსთა მინისტრის მიერ განსაზღვრულ საპროცენტო განაკვეთზე დაბალი საპროცენტო განაკვეთით სესხის გაცემისას – საქართველოს ფინანსთა მინისტრის მიერ განსაზღვრული საპროცენტო განაკვეთით გადასახდელი პროცენტის შესაბამისი თანხა.\n„საქართველოს საგადასახადო კოდექსის მიზნებისათვის საპროცენტო განაკვეთების დამტკიცების თაობაზე“ საქართველოს ფინანსთა მინისტრის 28.01.2011 წლის №34 ბრძანების პირველი პუნქტის თანახმად, საქართველოს საგადასახადო კოდექსის 101-ე მუხლის მე-2 ნაწილის „ბ“ ქვეპუნქტის მიზნებისათვის წლიური საპროცენტო განაკვეთი დამტკიცებულია 20 პროცენტის ოდენობით.\nშემოწმებით დადგინდა, რომ ბუღალტრული აღრიცხვის მიხედვით (1430 ანგარიშზე) გადასახადის გადამხდელს ანგარიშვალდებულ ფიზიკურ პირებზე 2020 წლიდან უფიქსირდება გაცემული თანხები და მოჰყვება უძრავ ნაშთად 3 წლის მანძილზე. ამასთან, აღნიშნულზე გადასახადის გადამხდელს დოკუმენტი არ წარუდგენია. შედეგად შემოწმების მიერ მითითებული თანხა მიჩნეულ იქნა გაცემულ უპროცენტო სესხად, ხოლო სესხზე დაანგარიშებული სარგებელი (ფინანსთა მინისტრის მიერ დადგენილი საბაზრო საპროცენტო განაკვეთით) დაიბეგრა ხელფასის სახით მიღებულ შემოსავლად.\nზემოაღნიშნული სამართლებრივი ნორმებისა და ფაქტობრივი გარემოებების საფუძველზე, საბჭო მიიჩნევს, რომ მომჩივნის საგადასახადო ვალდებულებები განსაზღვრულია არსებული ფაქტობრივი გარემოებების საფუძველზე, საგადასახადო კანონმდებლობის შესაბამისად.\nვინაიდან დავის განხილვის ეტაპზე არ არის წარმოდგენილი მტკიცებულებები, რომლითაც დადგინდება შემოწმების შედეგად დადგენილისგან განსხვავებული გარემოებები, საბჭო მიიჩნევს, რომ არ არსებობს მომჩივნის საგადასახადო ვალდებულებების კორექტირების და ამ ნაწილში საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდაბეგვრას დაქვემდებარებული განაცემი\nხარჯი, რომლის გაწევის მიზანი არ არის მოგების, შემოსავლის ან კომპენსაციის მიღება\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nსაგადასახადო დეკლარაციაში/გაანგარიშებაში გადასახადის შემცირება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n40\n\nდოკუმენტის დათვალიერება\n\ninfohub@rs.ge",
    "title": "Document b97bd0b2-a88e-4eae-93b6-821046efaacd"
  }
}