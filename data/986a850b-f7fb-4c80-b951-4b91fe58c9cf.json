{
  "id": "986a850b-f7fb-4c80-b951-4b91fe58c9cf",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №23121/2/2024\n09 ივლისი 2024\nდოკუმენტის #:\n23121/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n05 ივლისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაგადასახადო მონიტორინგის დეპარტამენტი\nდამატებით გამოყენებული კანონმდებლობა:\n„მიმდინარე კონტროლის პროცედურების ჩატარების, სასაქონლო-მატერიალურ ფასეულობათა ჩამოწერის, აღიარებული საგადასახადო დავალიანების დაფარვის, საგადასახადო დავალიანების გადახდევინების უზრუნველყოფის ღონისძიებების განხორციელების, სამართალდარღვევათა საქმისწარმოების წესის დამტკიცების თაობაზე“ საქართველოს ფინანსთა მინისტრის 2010 წლის 31 დეკემბრის N994 ბრძანება\nსაკანონმდებლო ნორმა:\nსაქონლის დოკუმენტების გარეშე ტრანსპორტირება, რეალიზაცია და აღურიცხველობა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№23121/2/2024\n05 ივლისი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----------“ (ს/ნ ----------)\nმოპასუხე: საგადასახადო მონიტორინგის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 30.05.2024 წელს განიხილა და მიიღო გადაწყვეტილება შპს „----------“-ის 22.05.2024 წელს რეგისტრირებულ საჩივარზე (რეგისტრაციის №23109/2/2024).\n\n\nდავის საგანი:\nსამეწარმეო საქმიანობისათვის მრგვალი ხეტყის (მორის), ხე-მცენარის ან მათი პირველადი გადამუშავების პროდუქტების სასაქონლო ზედნადების გარეშე ტრანსპორტირება.\n\n\nგასაჩივრებული გადაწყვეტილება:\n1. საგადასახადო მონიტორინგის დეპარტამენტის 19.03.2024 წლის №CB1601140 საგადასახადო სამართალდარღვევის ოქმი;\n2. შემოსავლების სამსახურის 2.05.2024 წლის №10940 ბრძანება.\n\n\nდაკისრებული სანქცია:\nჯარიმა - 10 000 ლარი და საქონლის ჩამორთმევა. \n\n\nფაქტების აღწერა\nსაგადასახადო მონიტორინგის დეპარტამენტს 11.03.2024 წელს, შემდგომი რეაგირების მიზნით, დაეწერა გარემოსდაცვითი ზედამხედველობის დეპარტამენტის ---------- რეგიონული სამმართველოს ---------- წერილი, საიდანაც გაირკვა რომ 10.03.2024 წელს 21:10 სთ-ზე, გადამოწმდა ---------- მარკის ავტომობილი (სახ. ნომრით ----------) რა დროსაც აღმოჩნდა რომ ---------- (პ/ნ ----------) ახორციელებდა, დაახლოებით 15 მ3 ხე-ტყის პირველადი გადამუშავების პროდუქტის (ფიცარი) ტრანსპორტირებას ---------- რაიონის ---------- მიმდებარედ შესაბამისი დოკუმენტაციის გარეშე, ხოლო ავტომანქანაზე ხე-ტყის სასაქონლო ზედნადების №---------- ატვირთვა მოხდა 10.03.2024 წელს 21:13 სთ-ზე, ავტომობილის გადამოწმების შემდეგ, ზედნადების თანახმად ---------- ახდენდა შპს „----------“-ის (ს/ნ ----------) კუთვნილი ტვირთის ტრანსპორტირებას (შიდა გადაზიდვა).\n15.03.2024 წლის №---------- ექსპერტიზის დასკვნის თანახმად, დახერხილი წიწვოვანი ხის მასალის (ფიცარი და ძელაკი) საერთო მოცულობა შეადგენს 13.98 მ3 , რომლის ჯამური საბაზრო ღირებულება შეფასების თარიღისათვის შეადგენს 11 184 ლარს დღგ-ის ჩათვლით, მათ შორის: 1) ფიცარი 12.9 მ3 საბაზრო ღირებულება შეადგენს 10 320 ლარს და 2) ძელაკი 1.08 მ3 საბაზრო ღირებულება შეადგენს 864 ლარს.\nყოველივე ზემოთაღნიშნულის გათვალისწინებით, მომჩივანს, საგადასახადო მონიტორინგის დეპარტამენტის 19.03.2024 წლის №CB1601140 საგადასახადო სამართალდარღვევის ოქმით შეეფარდა საგადასახადო კოდექსის 286-ე მუხლის 32 ნაწილით გათვალისწინებული სანქცია - ჯარიმა 10 000 (ათიათასი) ლარის ოდენობით და საქონლის ჩამორთმევა, რაც გასაჩივრდა შემოსავლების სამსახურში.\nშემოსავლების სამსახურის 2.05.2024 წლის №10940 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nზემოაღნიშნული სამართლებრივი ნორმებიდან და ფაქტობრივი გარემოებებიდან გამომდინარე, შემოსავლების სამსახურმა მიიჩნია, რომ გადასახადის გადამხდელის მოთხოვნა დაუსაბუთებელია, საგადასახადო მონიტორინგის დეპარტამენტის მიერ სადავო საგადასახადო სამართალდარღვევის ოქმი შედგენილია კანონმდებლობის მოთხოვნათა დაცვით და არ არსებობს მისი გაუქმების სამართლებრივი საფუძველი.\nშემოსავლების სამსახური განმარტავს, რომ მოცემულ შემთხვევაში სადავო აქტი არ ეწინააღმდეგება კანონს, ასევე არ არის დარღვეული მისი მომზადების ან გამოცემის კანონმდებლობით დადგენილი სხვა მოთხოვნები. ამდენად, მომჩივანს უარი უნდა ეთქვას საჩივრის დაკმაყოფილებაზე.\n\n\nმომჩივნის არგუმენტაცია\nსაზოგადოების საქმიანობის პერიოდში ეს იყო პირველი შემთხვევა, როდესაც შიდა გადაზიდვისას დაგვიანდა პორტალზე მანქანის გააქტიურება და შესაბამისი ზედნადების გამოწერა. აღნიშნული შესრულდა 3 წუთის დაგვიანებით. ანუ აღმოფხვრილი იქნა ავტომანქანების გაჩერებისას. უბრალოდ პორტალზე ვერ მოხერხდა ზედნადებების ატვირთვა (ფიზიკურად ვერ მოესწრო პორტალზე შესვლა და ატვირთვა). ტვირთი რომელიც შიდა გადაზიდვით გადაჰქონდა საზოგადოებას იყო მაქსიმუმ 13,0 მ3 . აღნიშნულზე ექსპერტთანაც დაფიქსირდა პოზიცია და მიეთითა მის მიერ არასწორად აზომვის მეთოდზე. აღნიშნულზე შემოსავლების სამსახური არ მიუთითებს არგუმენტებს ბრძანებაში და მხოლოდ შემოიფარგლა სტატისტიკური მონაცემებით. ანუ რა სახის ტვირთი გადაჰქონდათ, რა რაოდენობის და რა ღირებულების. თუმცა საჩივარში ზუსტად რაოდენობის აზომვით არასწორ მეთოდზე აპელირებდნენ. აღნიშნულის გასაბათილებლად ვერავითარი არგუმენტი შემოსავლების სამსახურმა ვერ მიუთითა, მიუხედავად ამისა ექსპერტმაც და შემოსავლების სამსახურმაც მოახდინა საზოგადოების წარმომადგენელთა იგნორირება, ტვირთის აზომვის ოქმი შედგენილია მეორე დღეს ისე რომ თვითონ არ დასწრებიან პროცესს. აღნიშნულზე შემოსავლების სამსახურის ბრძანებაში არ არის გასაბათილებელი არგუმენტები მითითებული. მომჩივნის აზრით ხელახლა აზომვით დაადასტურებდა მათი პოზიციის სისწორე. აღნიშნულზე შემოსავლების სამსახურის მიერ მოხდა მხოლოდ კანონმდებლობით გათვალისწინებული უფლებისა და პროცედურების განმარტება, რაც კიდევ ერთხელ ადასტურებს როგორც ოქმის ასევე ბრძანების მომზადების წესის დარღვევას.\nმომჩივნის განმარტებით მასალის ღირებულება არასწორადაა მითითებული. აღნიშნული მასალა იყო საბითუმო ფასად გასაყიდი და არა საბაზრო ღირებულების მქონე, რადგან მასალა მყიდველის მიერ კიდევ მუშავდება და იღებს საბაზრო ღირებულებას მხოლოდ ამ უკანასკნელის მიერ გადამუშავების შემდგომ. ანუ მათ მიერ აღნიშნული მასა ყოველთვის იყიდებოდა საბითუმო ფასებში. საზოგადოების საქმიანობის პერიოდში ნებისმიერ ზედნადებში მასალის ფასი მერყეობს მაქსიმუმ 680 ლარამდე.\nშესაბამისად უნდა გათვალისწინებულიყო მონიტორინგის დეპარტამენტის მიერ რეალურად საბითუმო ფასები და არა საბოლოო პროდუქტის მიღების შემდგომი საბაზრო ფასები საერთოდ ხის მასალის საბითუმო და საბაზრო ფასებს ადგენს ბაზარი. ნახევრად გადამუშავებული ხის მასალის ფასი და გასაყიდად საბოლოოდ გადამუშავებული ხის მასალის ფასი ვერ იქნებოდა იდენტური. რაზეც ასევე არ არის არგუმენტი შემოსავლების სამსახურის ბრძანებაში. აღნიშნულ გარემოებათა გათვალისწინებით მათი საქონლის ღირებულება ვერ იქნებოდა 10 000 ლარზე მეტი და შესაბამისად სანქციაც იქნებოდა განსხვავებული. მომჩივანი თვლის, რომ მის მიმართ გამოცემული აქტები გამოცემულია ადმინისტრაციული კანონმდებლობის მოთხოვნათა დარღვევით და ითხოვს საჩივრის განხილვაში მონაწილეობას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-4 ნაწილის თანახმად, სამეწარმეო საქმიანობისათვის ქვეყნის შიგნით საქონლის ტრანსპორტირებისას, ხოლო საქონლის მიწოდებისას მყიდველის მოთხოვნის შემთხვევაში (გარდა სპეციალური დამატებული ღირებულების გადასახადის ანგარიშ-ფაქტურების მიხედვით განხორციელებული მიწოდებისა, რომლებიც მოიცავს სასაქონლო ზედნადებით გათვალისწინებულ რეკვიზიტებს) სასაქონლო ზედნადები უნდა გამოიწეროს საქართველოს ფინანსთა მინისტრის მიერ დადგენილი ფორმითა და წესით. ამასთანავე, საქონლის მიწოდებისას მყიდველის მოთხოვნის შემთხვევაში სასაქონლო ზედნადების გამოწერისას აკრძალულია საქონლის სასაქონლო ზედნადების გარეშე შენახვა.\n„მიმდინარე კონტროლის პროცედურების ჩატარების, სასაქონლო-მატერიალურ ფასეულობათა ჩამოწერის, აღიარებული საგადასახადო დავალიანების დაფარვის, საგადასახადო დავალიანების გადახდევინების უზრუნველყოფის ღონისძიებების განხორციელების, სამართალდარღვევათა საქმისწარმოების წესის დამტკიცების თაობაზე“ საქართველოს ფინანსთა მინისტრის 2010 წლის 31 დეკემბრის №994 ბრძანებით დამტკიცებული წესის 72-ე მუხლის პირველი მე-2 და მე-3 პუნქტების შესაბამისად:\n1. საქონლის დოკუმენტების გარეშე ტრანსპორტირებად/შეძენად განიხილება სამეწარმეო საქმიანობისათვის საქონლის სასაქონლო ზედნადების გარეშე ტრანსპორტირება, მყიდველის მოთხოვნისას სასაქონლო ზედნადების გაუცემლობა ან საქონლის შეძენისას სასაქონლო ზედნადების მიღებაზე უარის თქმა.\n2. დოკუმენტების გარეშე საქონლის ტრანსპორტირების/შეძენის ფაქტის გამოვლენის მიზნით, პირის და სატრანსპორტო საშუალების გაჩერებას, სატრანსპორტო საშუალების ვიზუალურ დათვალიერებას, საქონლის დათვლას თანმხლებ საბუთებთან შესაბამისობის დასადგენად, სატრანსპორტო საშუალებისა და საქონლის თანმხლები საბუთების, ასევე პირადობის დამადასტურებელი საბუთების შემოწმებას და საჭიროების შემთხვევაში აღნიშნული პროცედურების დასაფიქსირებლად ტექნიკური საშუალებების გამოყენებას ახორციელებს საგადასახადო ორგანოს უფლებამოსილი პირი. ამასთან, შესაბამისი პირისა და სატრანსპორტო საშუალების მძღოლის დაუმორჩილებლობის შემთხვევაში საგადასახადო ორგანოს უფლებამოსილ თანამშრომელს უფლება აქვს, გამოიყენოს საქართველოს კანონმდებლობით გათვალისწინებული ღონისძიებები.\n3. დოკუმენტების გარეშე საქონლის ტრანსპორტირების/შეძენის ფაქტის გამოვლენის შემთხვევაში, საქართველოს ფინანსთა სამინისტროს საგამოძიებო სამსახურის ან/და საგადასახადო ორგანოების უფლებამოსილი პირები, კომპეტენციის ფარგლებში:\nა) ახორციელებენ დოკუმენტების გარეშე ტრანსპორტირებული/შეძენილი საქონლის ან/და ამ საქონლის გადამზიდავი სატრანსპორტო საშუალების გაჩერებას, რაზედაც ადგენენ შესაბამის ოქმს;\nბ) უზრუნველყოფენ საქონლის განთავსებას და დალუქვას საწყობებში ან ამ მიზნისათვის გამოსაყენებელ სხვა ადგილებში;\nგ) საგამოძიებო სამსახურის უფლებამოსილი პირი საქონლის დოკუმენტების გარეშე ტრანსპორტირების/შეძენის შესახებ ინფორმაციას, თანდართულ დოკუმენტებთან ერთად უგზავნის უფლებამოსილ საგადასახადო ორგანოს.\nსაგადასახადო კოდექსის 269-ე მუხლის პირველი ნაწილის თანახმად, საგადასახადო სამართალდარღვევად ითვლება პირის მართლსაწინააღმდეგო ქმედება (მოქმედება ან უმოქმედობა), რომლისთვისაც ამ კოდექსით გათვალისწინებულია პასუხისმგებლობა. საგადასახადო სამართალდარღვევისათვის პირს პასუხისმგებლობა შეიძლება დაეკისროს მხოლოდ ამ კოდექსით დადგენილი საფუძვლითა და წესით.\nსაგადასახადო კოდექსის 286-ე მუხლის 32 ნაწილის თანახმად, სამეწარმეო საქმიანობისათვის მრგვალი ხეტყის (მორის), ხე-მცენარის ან მათი პირველადი გადამუშავების პროდუქტების სასაქონლო ზედნადების გარეშე ტრანსპორტირება, მყიდველის მოთხოვნისას სასაქონლო ზედნადების გაუცემლობა ან საქონლის შეძენისას სასაქონლო ზედნადების მიღებაზე უარის თქმა, თუ სასაქონლო ზედნადების გარეშე ტრანსპორტირებული ან მიწოდებული/მისაწოდებელი საქონლის საბაზრო ღირებულება 10 000 ლარს აღემატება, − იწვევს პირის დაჯარიმებას 10 000 ლარის ოდენობით და საქონლის ჩამორთმევას.მომჩივანი არ უარყოფს ფაქტს იმის თაობაზე, რომ 10.03.2024 წელს ავტომობილის (სახ. ნომრით ----------) გადამოწმების დროს (21:10 სთ-ზე) ამ ავტომობილით ტრანსპორტირებული ფიცრის და ძელაკის ტრანსპორტირებისთვის არ იყო გააქტიურებული ხე-ტყის სასაქონლო ზედნადები. მიუთითებს ექსპერტიზის 15.03.2024 წლის №---------- დასკვნის არამართლზომიერებაზე და თვლის, რომ ტრანსპორტირებული მასალის ოდენობის და ღირებულების შეფასება მოხდა ცდომილებით.\nვინაიდან მომჩივანი, სამეწარმეო საქმიანობისათვის განკუთვნილი ხემასალის ტრანსპორტირებას ახდენდა სასაქონლო ზედნადების გარეშე, ხოლო ზედნადების გარეშე ტრანსპორტირებული საქონლის ოდენობასა და ღირებულებასთან დაკავშირებით არ წარმოადგენს მისი არგუმენტების დამადასტურებელ რაიმე მტკიცებულებას, საბჭოს მიაჩნია, რომ მომჩივნისთვის საგადასახადო კოდექსის 286-ე მუხლის 32 ნაწილით გათვალისწინებული სანქციის შეფარდება მართლზომიერია და არ არსებობს მისი გაუქმების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავითაღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nზედნადების გარეშე ტრანსპორტირება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n26\n\nდოკუმენტის დათვალიერება\n\ninfohub@rs.ge",
    "title": "Document 986a850b-f7fb-4c80-b951-4b91fe58c9cf"
  }
}