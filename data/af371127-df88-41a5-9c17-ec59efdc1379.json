{
  "id": "af371127-df88-41a5-9c17-ec59efdc1379",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 19792\n04 სექტემბერი 2024\nდოკუმენტის #:\n19792\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n04 სექტემბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nვალის მართვის დეპარტამენტი\nსაკანონმდებლო ნორმა:\nსაგადასახადო გირავნობა/იპოთეკა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\nN 19792\n04 სექტემბერი 2024\n\n\nბ რ ძ ა ნ ე ბ ა\n\n\n\n\nფ/პ ------- (პ/ნ -------) \n(მის.: -------, -------) \n2024 წლის 21 თებერვლის საჩივრის \nნაწილობრივ დაკმაყოფილებაზე თაობაზე\n\n\n\n\nშემოსავლების სამსახურმა დავების განხილვის საბჭოს 2024 წლის 24 მაისის (ოქმი №55) და 16 აგვისტოს (ოქმი №90) სხდომებზე განიხილა საქართველოს ფინანსთა სამინისტროსთან არსებული დავების განხილვის საბჭოს 2024 წლის 14 მაისის №22716/2/2024 გადაწყვეტილებით ხელახლა განსახილველად დაბრუნებული ფ/პ ------- (პ/ნ -------) №87912/1/2024 საჩივარი, რომელიც ეხება შემოსავლების სამსახურის 2024 წლის 23 იანვრის №081-2278 შეტყობინებას საგადასახადო გირავნობის/იპოთეკის უფლების წარმოშობის შესახებ.\n\n\nგადასახადის გადამხდელის პოზიცია: \nგადამხდელი საჩივარში განმარტავს, რომ შემოსავლების სამსახურის აუდიტის დეპარტამენტის 2022 წლის 28 ივნისის ბრძანების საფუძველზე დაინიშნა ------- საქმიანობის კამერალური საგადასახადო შემოწმება, რომლის შედეგებზეც გამოიცა 2022 წლის 26 დეკემბრის №081-308 საგადასახადო მოთხოვნა.\n2023 წლის 22 აპრილს გარდაიცვალა -------.\nგარდაცვლილი ------- მემკვიდრეებს წარმოადგენენ -------, ------- და -------.\nსამკვიდრო მოწმობის თანახმად ------- სამკვიდროს წილი შეადგენს ½ წილს, ხოლო დანარჩენი გადანაწილებულია თანაბრად, -------, ------- და -------.\nმომსახურების დეპარტამენტის 2024 წლის 22 იანვრის №21-11/4099 წერილის საფუძველზე -------, ------- და ------- ეცნობათ, რომ 2023 წლის 22 აპრილს გარდაცვილი ფ/პ ------- პირადი აღრიცხვის ბარათზე (ძირითადი და დროებითი) გარდაცვალების თარიღისათვის არსებული დავალიანება გადატანილია მემკვიდრეების პირადი აღრიცხვის ბარათებზე სამკვიდრო მოწმობის გაცემის თარიღით სამკვიდრო ქონებაში მათი წილის შესაბამისად საქართველოს საგადასახადო კოდექსის 57-ე მუხლის მეორე ნაწილის თანახმად. შემოსავლების სამსახურის 2024 წლის 23 იანვრის №081-2278 შეტყობინებით კი გირავნობა/იპოთეკა წარმოშობილია მათ ნებისმიერი სახის ქონებაზე.\nიმის გათვალისწინებით, რომ სამკვიდრო მოწმობის მიღების შემდგომ მასზე აისახა გარდაცვლილი ფიზიკური პირის საგადასახადო დავალიანება გარდაცვალების მომენტისათვის სამკვიდრო მოწმობაში მისი წილის შესაბამისად, მომჩივანი ითხოვს საგადასახადო გირავნობა/იპოთეკა გავრცელდეს მხოლოდ იმ ქონებაზე რაც მემკვიდრეობით მიიღო. \n\n\nფაქტების აღწერა:\nშემოსავლების სამსახურის გადასახადების ადმინისტრირების საინფორმაციო სისტემის მონაცემების თანახმად, ფ/პ ------- (პ/ნ -------) 2024 წლის 23 იანვრის მდგომარეობით (ნაერთი ინფორმაციის მიხედვით) ერიცხებოდა საგადასახადო დავალიანება 162415.36 ლარი.\nაღნიშნულიდან გამომდინარე, საქართველოს საგადასახადო კოდექსის 239-ე მუხლის საფუძველზე, 2024 წლის 23 იანვრის №081-2278 შეტყობინებით ფ/პ ------- (პ/ნ -------) მთელ ქონებაზე დარეგისტრირდა საგადასახადო გირავნობის/იპოთეკის უფლება.\nშემოსავლების სამსახურის 2024 წლის 23 იანვრის №081-2278 შეტყობინება საგადასახადო გირავნობის/იპოთეკის უფლების წარმოშობის შესახებ გადასახადის გადამხდელმა 2024 წლის 21 თებერვალს გაასაჩივრა (საჩივრის №87912/1/2024) შემოსავლების სამსახურში, რომლის 2024 წლის 11 მარტის №5224 ბრძანებით საჩივარი არ დაკმაყოფილდა.\nშემოსავლების სამსახურის ბრძანება გასაჩივრდა ფინანსთა სამინისტროსთან არსებულ დავების განხილვის საბჭოში. საბჭომ მიიჩნია, რომ შემოსავლების სამსახურის მიერ წარმოდგენილი პოზიციით არ ირკვევა, გავრცელდა თუ არა საგადასახადო გირავნობა/იპოთეკის უფლება საგადასახადო კოდექსის 57-ე მუხლის მოთხოვნათა გათვალისწინებით. შესაბამისად, სამართლებრივი ნორმების, ფაქტობრივი გარემოებების და მომჩივნის არგუმენტაციის გათვალისწინებით, ფინანსთა სამინისტროსთან არსებული დავების განხილვის საბჭოს 2024 წლის 14 მაისის №22716/2/2024 გადაწყვეტილებით საჩივარი ნაწილობრივ დაკმაყოფილდა, გაუქმდა შემოსავლების სამსახურის 2024 წლის 11 მარტის №5224 ბრძანება და საჩივარი ხელახლა განსახილველად დაუბრუნდა შემოსავლების სამსახურს. დანარჩენ ნაწილში საჩივარი არ დაკმაყოფილდა. \nშემოსავლების სამსახურის გადასახადების ადმინისტრირების საინფორმაციო სისტემის მონაცემების მიხედვით, 2024 წლის 16 აგვისტოს მდგომარეობით ფ/პ ------- (პ/ნ -------) ერიცხება საგადასახადო დავალიანება (ნაერთი ინფორმაციის მიხედვით) 172516.35 ლარის ოდენობით.\n\n\nშემოსავლების სამსახურმა განიხილა აღნიშნული საჩივარი და მიიჩნია, რომ გადამხდელის მოთხოვნა უნდა დაკმაყოფილდეს ნაწილობრივ შემდეგ გარემოებათა გამო: \nსაქართველოს საგადასახადო კოდექსის 306-ე მუხლის მე-2 ნაწილის თანახმად, დავის განმხილველი ორგანოს ძალაში შესული გადაწყვეტილების შესრულება სავალდებულოა.\nსაქართველოს საგადასახადო კოდექსის 302-ე მუხლის მე-6 ნაწილის თანახმად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nსაქართველოს საგადასახადო კოდექსის მე-8 მუხლის 23-ე ნაწილის თანახმად, საგადასახადო დავალიანება არის გადასახადის გადამხდელის მიერ დადგენილ ვადაში გადაუხდელი გადასახადების ან/და სანქციების (მათ შორის, საბაჟო სანქციის) თანხასა და ზედმეტად გადახდილი გადასახადების ან/და სანქციების (მათ შორის, საბაჟო სანქციის) თანხას შორის სხვაობა.\nსაქართველოს საგადასახადო კოდექსის 238-ე მუხლის პირველი ნაწილის თანახმად, საგადასახადო ორგანოს უფლება აქვს, საგადასახადო დავალიანების გადახდევინების უზრუნველსაყოფად განახორციელოს შემდეგი ღონისძიებები:\nა) საგადასახადო გირავნობა/იპოთეკა;\nბ) მესამე პირზე გადახდევინების მიქცევა;\nგ) ქონებაზე ყადაღის დადება;\nდ) ყადაღადადებული ქონების რეალიზაცია;\nე) საბანკო ანგარიშზე საინკასო დავალების წარდგენა;\nვ) გადასახადის გადამხდელის სალაროდან ნაღდი ფულის ამოღება;\nამავე მუხლის მე-2 ნაწილის თანახმად საგადასახადო დავალიანების გადახდევინების უზრუნველყოფის ღონისძიებების განხორციელების რიგითობას ირჩევს საგადასახადო ორგანო, თუ ამ კოდექსით სხვა რამ არ არის დადგენილი.\nამავე მუხლის მე-6 ნაწილის თანახმად, საგადასახადო დავალიანების გაუქმებასთან ერთად უქმდება მისი გადახდევინების უზრუნველსაყოფად დაწყებული ამ თავით გათვალისწინებული ნებისმიერი ღონისძიება, თუ ამ კოდექსით სხვა რამ არ არის დადგენილი.\nსაქართველოს საგადასახადო კოდექსის 239-ე მუხლის პირველი ნაწილის თანახმად, საგადასახადო გირავნობა/იპოთეკა არის სახელმწიფოს უფლება, საგადასახადო დავალიანების გადახდევინება უზრუნველყოს გადასახადის გადამხდელის, სხვა ვალდებული პირის ქონებიდან, ხოლო ამავე მუხლის მე-2 ნაწილის თანახმად, საგადასახადო გირავნობის/იპოთეკის რეგისტრაციის უფლება წარმოიშობა საგადასახადო დავალიანების წარმოშობასთან ერთად და მარეგისტრირებელ ორგანოში რეგისტრაციის მომენტიდან და ვრცელდება საგადასახადო დავალიანების ფარგლებში, პირის საკუთრებაში არსებულ ან/და მის ბალანსზე რიცხულ ქონებაზე (გარდა ლიზინგით მიღებულისა), საგადასახადო დავალიანების წარმოქმნის შემდეგ შეძენილი ქონების ჩათვლით. საგადასახადო გირავნობის/იპოთეკის უფლების გამოყენება შესაძლებელია ამ კოდექსის 265-ე მუხლით გათვალისწინებულ შემთხვევაში.\nსაქართველოს საგადასახადო კოდექსის 57-ე მუხლის პირველი და მე-2 ნაწილების თანახმად, გარდაცვლილი პირის საგადასახადო დავალიანების გადახდა ეკისრება მის მემკვიდრეს სამკვიდრო ქონებაში მისი წილის პროპორციულად, სამკვიდრო მოწმობის მიღების დღიდან. გარდაცვლილი პირის საგადასახადო დავალიანება არის მისი გარდაცვალების თარიღის მიხედვით არსებული საგადასახადო დავალიანება. ამავე მუხლის მე-5 ნაწილის „გ“ ქვეპუნქტის თანახმად, გარდაცვლილი პირის საგადასახადო დავალიანება ჩამოიწერება, თუ გარდაცვლილი პირის საგადასახადო დავალიანების მოცულობა აღემატება მემკვიდრეობით მიღებული ქონების ღირებულებას − საგადასახადო დავალიანების დარჩენილი თანხის ოდენობით.\nსაქართველოს სამოქალაქო კოდექსის 1484-ე მუხლის პირველი ნაწილის თანახმად, მემკვიდრეები ვალდებულნი არიან მთლიანად დააკმაყოფილონ მამკვიდრებლის კრედიტორთა ინტერესები, მაგრამ მიღებული აქტივის ფარგლებში თითოეულის წილის პროპორციულად.\nშემოსავლების სამსახური ყურადღებას ამახვილებს საქართველოს ფინანსთა სამინისტროსთან არსებული დავების განხილვის საბჭოს 2024 წლის 14 მაისის №22716/2/2024 გადაწყვეტილებაზე, რომელშიც აღნიშნულია, რომ შემოსავლების სამსახურის მიერ წარმოდგენილი პოზიციით არ ირკვევა, გავრცელდა თუ არა საგადასახადო გირავნობა/იპოთეკის უფლება საგადასახადო კოდექსის 57-ე მუხლის მოთხოვნათა გათვალისწინებით .\nშემოსავლების სამსახური მიუთითებს, რომ 2024 წლის 18 იანვარს მომსახურების დეპარტამენტში შედგენილია დასკვნა №4262-21-11, რომლის საფუძველზე გარდაცვლილი პირის პირადი აღრიცხვის ბარათებზე (ძირითადი და დროებითი) გარდაცვალების სავადო თარიღისათვის რიცხული დავალიანება გადატანილია მემკვიდრეების პირადი აღრიცხვის ბარათებზე (ძირითადი და დროებითი) სამკვიდრო მოწმობის გაცემის თარიღით სამკვიდრო ქონებაში მათი წილის შესაბამისად, კერძოდ: ფ/პ ------- (ს/ნ -------) პირადი აღრიცხვის ბარათებზე 21.11.2023 წლის სავადო თარიღით გადატანილია მამკვიდრებლის დავალიანების 4/6 ნაწილი.\nზემოაღნიშნული სამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ გადასახადის გადამხდელს უნდა მიეცეს წინადადება, ამ ბრძანების ჩაბარებიდან 30 კალენდარული დღის ვადაში ვალის მართვის დეპარტამენტს წარუდგინოს სამკვიდრო მოწმობით მიღებული ქონების ნუსხა. განსაზღვრულ ვადაში ქონების ნუსხის წარმოდგენის შემთხვევაში, დაევალოს ვალის მართვის დეპარტამენტს, შეისწავლოს წარმოდგენილი მტკიცებულებები და სათანადო საფუძვლების არსებობის შემთხვევაში, საქართველოს საგადასახადო კოდექსის 238-ე მუხლის პირველი ნაწილის “ა“ ქვეპუნქტით გათვალისწინებული უზრუნველყოფის ღონისძიება გაავრცელოს მემკვიდრეობით მიღებული წილის პროპორციულად მიღებული აქტივების ფარგლებში. \n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ : \n\n\n1. ფ/პ ------- (პ/ნ -------) საჩივარი დაკმაყოფილდეს ნაწილობრივ;\n2. გადასახადის გადამხდელს მიეცეს წინადადება, ამ ბრძანების ჩაბარებიდან 30 კალენდარული დღის ვადაში ვალის მართვის დეპარტამენტს წარუდგინოს სამკვიდრო მოწმობით მიღებული ქონების ნუსხა;\n3. ამ ბრძანების სარეზოლუციო ნაწილის მე-2 პუნქტით განსაზღვრულ ვადაში ქონების ნუსხის წარმოდგენის შემთხვევაში, დაევალოს ვალის მართვის დეპარტამენტს, შეისწავლოს წარმოდგენილი მტკიცებულებები და სათანადო საფუძვლების არსებობის შემთხვევაში, საქართველოს საგადასახადო კოდექსის 238-ე მუხლის პირველი ნაწილის “ა“ ქვეპუნქტით გათვალისწინებული უზრუნველყოფის ღონისძიება გაავრცელოს მემკვიდრეობით მიღებული წილის პროპორციულად მიღებული აქტივების ფარგლებში;\n4. დანარჩენ ნაწილში საჩივარი არ დაკმაყოფილდეს; 5. ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვახტანგ გორგასლის ქ. №16) ან ქუთაისის საქალაქო სასამართლოში (მის.: ქ. ქუთაისი, ვიქტორ კუპრაძის ქ. №11), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაგადასახადო გირავნობა/იპოთეკა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n72\n\nდოკუმენტის დათვალიერება\n\ninfohub@rs.ge",
    "title": "Document af371127-df88-41a5-9c17-ec59efdc1379"
  }
}