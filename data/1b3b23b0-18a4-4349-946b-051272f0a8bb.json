{
  "id": "1b3b23b0-18a4-4349-946b-051272f0a8bb",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22484/2/2024\n12 ივნისი 2024\nდოკუმენტის #:\n22484/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n11 ივნისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი\nჩამოტვირთვა\nგაზიარება\n№ 22484/2/2024\n11 ივნისი 2024\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „----------“ (ს/ნ ----------)\nმოპასუხე: საგადასახადო მონიტორინგის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 24.05.2024 წელს განიხილა და მიიღო გადაწყვეტილება შპს „----------“ 5.03.2024 წელს რეგისტრირებულ საჩივარზე (რეგისტრაციის №22484/2/2024).\n\n\nდავის საგანი:\nკვალიფიციური დღგ-ის გადამხდელის სტატუსი.\n\n\nგასაჩივრებული გადაწყვეტილება:\n1. საგადასახადო მონიტორინგის დეპარტამენტის 2024 წლის 14 თებერვლის ID:--------- გადაწყვეტილება;\n2. შემოსავლების სამსახურის 2024 წლის 4 მარტის №4745 ბრძანება.\n\n\nფაქტების აღწერა\n2024 წლის 31 იანვარს მომჩივანმა წარადგინა განცხადება კვალიფიციური დღგ-ის გადამხდელის სტატუსის მინიჭების შესახებ. საგადასახადო მონიტორინგის დეპარტამენტის 2024 წლის 14 თებერვლის ID:--------- გადაწყვეტილებით, მომჩივანს უარი ეთქვა კვალიფიციური დღგ-ის გადამხდელის სტატუსის მინიჭებაზე.\nაღნიშნული გადაწყვეტილება 2024 წლის 15 თებერვალს გასაჩივრდა შემოსავლების სამსახურში, რომელმაც 2024 წლის 4 მარტის №4745 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლზე, „ცალკეულ შემთხვევებში გადასახადის გადამხდელისათვის საგადასახადო ანგარიშ-ფაქტურის, საგადასახადო დოკუმენტის გამოწერის/დადასტურების და სასაქონლო ზედნადების გამოწერის უფლების შეზღუდვის და გადასახადის გადამხდელის მიერ გამოწერილი ელექტრონული საგადასახადო ანგარიშ-ფაქტურის გამოყენების სპეციალური წესის განსაზღვრის შესახებ“ ინსტრუქციის დამტკიცების თაობაზე შემოსავლების სამსახურის უფროსის 2022 წლის 16 თებერვლის №3751 ბრძანების პირველ, მე-2 მუხლებზე და ფაქტობრივი გარემოებებისა და საქმეში არსებული მასალების შესწავლის შედეგად, მიიჩნევს, რომ გადამხდელის საჩივარი დაუსაბუთებელია, საგადასახადო მონიტორინგის დეპარტამენტის 2024 წლის 14 თებერვლის ID:--------- გადაწყვეტილება შესაბამისობაშია საგადასახადო კანონმდებლობის მოთხოვნებთან და საჩივარი არ უნდა დაკმაყოფილდეს.\n\n\nმომჩივნის არგუმენტაცია\nმომხმარებლების დაკვეთით ახორციელებს საქონლის იმპორტს --------------. ტვირთი განბაჟების შემდგომ პირდაპირ მიდის დამკვეთის ობიექტზე, სადაც ხდება ტვირთის შეფასება და ანგარიშსწორება, რაც გარკვეულ დროს მოითხოვს.\nვინაიდან ეწევა ტვირთის იმპორტს, იმპორტირებულ ტვირთზე აქვს წინასწარ გადახდილი დღგ-ის თანხა (დაახლოებით 140 000 ლარი), ხოლო კვალიფიკაციაზე უარის გამო ვერ უგზავნის მომხმარებლებს ანგარიშ-ფაქტურას, რაც პრობლემებს უქმნის მომხმარებლებთან ურთიერთობაში და უწევს დღგ-ის თანხის ორჯერ გადახდა, პირველი საბაჟოზე და მეორე მომხმარებლებთან. ამასთან, შემოსავლების სამსახურის უფლებამოსილი თანამშრომლის მიერ მოთხოვნილი დოკუმენტები სრულად იქნა მიწოდებული ელექტრონული ფოსტის მეშვეობით.\nმომჩივანი ითხოვს მიენიჭოს კვალიფიციური დღგ-ის გადამხდელის სტატუსი. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\n„ცალკეულ შემთხვევებში გადასახადის გადამხდელისათვის საგადასახადო ანგარიშ-ფაქტურის, საგადასახადო დოკუმენტის გამოწერის/დადასტურების და სასაქონლო ზედნადების გამოწერის უფლების შეზღუდვის და გადასახადის გადამხდელის მიერ გამოწერილი ელექტრონული საგადასახადო ანგარიშ-ფაქტურის გამოყენების სპეციალური წესის განსაზღვრის შესახებ“ ინსტრუქციის დამტკიცების თაობაზე შემოსავლების სამსახურის უფროსის 2022 წლის 16 თებერვლის №3751 ბრძანების პირველი მუხლის პირველი პუნქტის თანახმად, გადასახადის გადამხდელს დღგ-ის გადამხდელად რეგისტრაციის მომენტიდან, ასევე წინამდებარე „ცალკეულ შემთხვევებში გადასახადის გადამხდელისათვის საგადასახადო ანგარიშ-ფაქტურის, საგადასახადო დოკუმენტის გამოწერის/დადასტურების და სასაქონლო ზედნადების გამოწერის უფლების შეზღუდვის და გადასახადის გადამხდელის მიერ გამოწერილი ელექტრონული საგადასახადო ანგარიშ-ფაქტურის გამოყენების სპეციალური წესის განსაზღვრის შესახებ“ ინსტრუქციით (შემდგომში - ინსტრუქცია) განსაზღვრული სხვა საფუძვლების არსებობისას ენიჭება კვალიფიციური დღგ-ის გადამხდელის ან არაკვალიფიციური დღგ-ის გადამხდელის სტატუსი.\nამავე ბრძანების მე-2 მუხლის პირველი პუნქტის „ა“ ქვეპუნქტის შესაბამისად, არაკვალიფიციური დღგ-ის გადამხდელის სტატუსის მინიჭების საფუძველია გადასახადის გადამხდელის დღგ-ის გადამხდელად რეგისტრაცია.\nამავე მუხლის მე-3 პუნქტის მიხედვით, გადასახადის გადამხდელის მიმართვის შემთხვევაში, არაკვალიფიციური დღგ-ის გადამხდელისთვის კვალიფიციური დღგ-ის გადამხდელის სტატუსის მინიჭების ან მინიჭებაზე უარის თქმის თაობაზე გადაწყვეტილებას იღებს საგადასახადო ორგანოს უფლებამოსილი პირი, შემოსავლების სამსახურის უფროსის მიერ დადგენილი წესით, გარდა ამ მუხლის პირველი პუნქტის „გ“ ქვეპუნქტით განსაზღვრული შემთხვევისა.\nსაგადასახადო მონიტორინგის დეპარტამენტის 15.03.2024 წლის №---------- წერილით წარმოდგენილი ინფორმაციის შესაბამისად, 2024 წლის 31 იანვარს მომჩივანმა წარადგინა ელექტრონული განცხადება - ID--------- კვალიფიციური დღგ-ის გადამხდელის სტატუსის მინიჭების შესახებ. შემოსავლების სამსახურის გადასახადების ადმინისტრირების საინფორმაციო სისტემაში არსებული ინფორმაციის შესაბამისად მოხდა კომპანიის შესახებ ინფორმაციის მოძიება. საწარმო გადასახადის გადამხდელად რეგისტრირებულია 2023 წლის 5 დეკემბერს, ხოლო დღგ-ის გადამხდელად - 2023 წლის 21 დეკემბერს. კომპანიის საქმიანობაა საბითუმო ვაჭრობა სამშენებლო მასალებით. გადასახადის გადამხდელის მიერ წარდგენილი დოკუმენტაციის საფუძველზე და საკითხის შესწავლის შედეგად დგინდება, რომ საწარმოს საქმიანობას წარმოადგენს ხე-ტყის მასალის რეალიზაცია. გადასახადების ადმინისტრირების საინფორმაციო სისტემაში არსებული ინფორმაციით, ფიქსირდება დახერხილი ხის მასალის იმპორტი, მიღებული/გაწერილი ზედნადები ხე-ტყის ოპერაციებზე. სატელეფონო კომუნიკაციისას მომჩივანმა განაცხადა, რომ საწარმოს არ გააჩნდა ობიექტი და შეძენილი/იმპორტირებული საქონელი სრულად ჰქონდა რეალიზებული. წარდგენილი დოკუმენტების და დამატებით მოძიებული ინფორმაციის შესწავლის მიზნით საჭირო გახდა კომპანიის დირექტორთან შეხვედრა. ვინაიდან გადასახადის გადამხდელს არ გააჩნდა ეკონომიკური საქმიანობის განხორციელებისთვის განსაზღვრული ობიექტი, საწარმოს დირექტორი - ---------- შეხვედრის მიზნით 2024 წლის 9 თებერვალს დაბარებულ იქნა შემოსავლების სამსახურში. შეთანხმების მიუხედავად, კომპანიის დირექტორი არ გამოცხადდა შემოსავლების სამსახურში დათქმულ დროს და განცხადების განხილვის პერიოდის დასრულებამდე არაერთი სატელეფონო კომუნიკაციის მცდელობის მიუხედავად არ პასუხობდა გადასახადების ადმინისტრირების საინფორმაციო სისტემაში არსებულ ტელეფონის ნომერზე. ზემოაღნიშნული ფაქტობრივი გარემოებებიდან გამომდინარე, შემოსავლების სამსახურის უფროსის 2022 წლის 20 დეკემბრის №32086 ბრძანების შესაბამისად, მომჩივანს უარი ეთქვა კვალიფიციური დღგ-ის გადამხდელის სტატუსის მინიჭებაზე.\nგადასახადის გადამხდელი აღნიშნავს, რომ მომხმარებლების დაკვეთით ახორციელებს საქონლის იმპორტს ---------. ტვირთი განბაჟების შემდგომ პირდაპირ მიდის დამკვეთის ობიექტზე, სადაც ხდება ტვირთის შეფასება და ანგარიშსწორება, რაც გარკვეულ დროს მოითხოვს. ვინაიდან ეწევა ტვირთის იმპორტს, იმპორტირებულ ტვირთზე აქვს წინასწარ გადახდილი დღგ-ის თანხა (დაახლოებით 140 000 ლარი), ხოლო კვალიფიკაციაზე უარის გამო ვერ უგზავნის მომხმარებლებს ანგარიშ-ფაქტურას, რაც პრობლემებს უქმნის მომხმარებლებთან ურთიერთობაში და უწევს დღგ-ის თანხის ორჯერ გადახდა, პირველი საბაჟოზე და მეორე მომხმარებლებთან. ამასთან, შემოსავლების სამსახურის თანამშრომლის მიერ მოთხოვნილი დოკუმენტები სრულად იქნა მიწოდებული ელექტრონული ფოსტის მეშვეობით.\nსაქართველოს მთავრობის 14.12.2011 წლის №473 დადგენილებით დამტკიცებული „დავის განმხილველი ორგანოების რეგლამენტის“ 33-ე მუხლის პირველი პუნქტის „ბ“ ქვეპუნქტის თანახმად, დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები.\nზემოაღნიშნული სამართლებრივი ნორმების, ფაქტობრივი გარემოებების და მხარეთა არგუმენტაციის გათვალისწინებით, საბჭოს მიაჩნია, რომ შემოსავლების სამსახურის მიერ არ არის სათანადოდ გამოკვლეული/შეფასებული საქმისთვის არსებითი მნიშვნელობის მქონე ფაქტობრივი გარემოებები.\nაღნიშნულიდან გამომდინარე, საბჭომ მიიჩნია, რომ უნდა გაუქმდეს შემოსავლების სამსახურის სადავო ბრძანება და საჩივარი ხელახლა განსახილველად (გადასახადის გადამხდელის მონაწილეობით) დაუბრუნდეს ამავე სამსახურს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ;\n2. გაუქმდეს შემოსავლების სამსახურის 2024 წლის 4 მარტის №4745 ბრძანება;\n3. საჩივარი დაუბრუნდეს შემოსავლების სამსახურს ხელახლა განსახილველად (გადასახადის გადამხდელის მონაწილეობით);\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nკვალიფიციური/არაკვალიფიციური დღგ-ის გადამხდელის სტატუსის მინიჭება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n25\n\nდოკუმენტის დათვალიერება\n\ninfohub@rs.ge",
    "title": "Document 1b3b23b0-18a4-4349-946b-051272f0a8bb"
  }
}