{
  "id": "12d2abb4-6339-4eb7-b4f1-0e76321c6278",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19331/2/2023\n12 ივლისი 2023\nდოკუმენტის #:\n19331/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n11 ივლისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nდაკმაყოფილდა\nდამრიცხველი ორგანო:\nვალის მართვის დეპარტამენტი\nსაკანონმდებლო ნორმა:\nმიმოწერა გადასახადის გადამხდელთან, საგადასახადო დავის დაწყება\nჩამოტვირთვა\nგაზიარება\n№19331/2/2023\n11.07.2023\n\n\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\n\n\nმომჩივანი: --------- (ს/ნ --------) \nმოპასუხე: ვალის მართვის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, შემადგენლობით, 2.06.2023 წელს განიხილა და მიიღო გადაწყვეტილება --------- 5.04.2023 წელს რეგისტრირებულ საჩივარზე (რეგისტრაციის №19331/2/2023).\n\n\n\n\nდავის საგანი: \nსაჩივრის განუხილველად დატოვება გასაჩივრების ვადის დარღვევის გამო - ქონებაზე ყადაღის დადების შესახებ ვალის მართვის დეპარტამენტის 1.03.2021 წლის №2020/021-765/2 აქტის ნაწილში.\n\n\nგასაჩივრებული გადაწყვეტილება: \n1. ქონებაზე ყადაღის დადების შესახებ ვალის მართვის დეპარტამენტის 1.03.2021 წლის №2020/021- 765/2 აქტი;\n2. შემოსავლების სამსახურის 15.03.2023 წლის №4959 ბრძანება.\n\n\nპროცედურული გარემოებები \nზესტაფონის რაიონული სასამართლოს 2020 წლის 18 ივნისის გადაწყვეტილებით (საქმე №3/32-2020, №11035002003562829) მომჩივანი აღიარებულ იქნა ი/მ ------- (ს/ნ -------) ცრუმაგიერ პირად. აღნიშნული გადაწყვეტილება დარჩა უცვლელად ქუთაისის სააპელაციო სასამართლოს მიერ.\nაღნიშნულიდან გამომდინარე, საგადასახადო კოდექსის 241-ე და 246-ე მუხლების საფუძველზე, ი/მ -------- საგადასახადო დავალიანების გადახდევინების უზრუნველყოფის მიზნით, გამოიცა ქონებაზე ყადაღის დადების შესახებ 2020 წლის 17 აგვისტოს №021-765 ბრძანება, რომლის საფუძველზე ყადაღა დაედო მომჩივნის (ცრუმაგიერი პირის), საკუთრებაში არსებულ ქონებას. ამასთან, ქონებაზე ყადაღის დადების შესახებ №021-765 ბრძანების საფუძველზე 2020 წლის 29 სექტემბერს შედგა №2020/021- 765/1 ქონებაზე ყადაღის დადების შესახებ აქტი.\nქონებაზე ყადაღის დადების შესახებ 2020 წლის 17 აგვისტოს №021-765 ბრძანება და ქონებაზე ყადაღის დადების შესახებ 2020 წლის 29 სექტემბრის №2020/021-765/1 აქტი მომჩივანმა გაასაჩივრა შემოსავლების სამსახურში 2020 წლის 22 სექტემბრის №194419/21 და 22 ოქტომბრის №223451/21 საჩივრებით. მომჩივანს უარი ეთქვა საჩივრების დაკმაყოფილებაზე, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაქართველოს ფინანსთა სამინისტროსთან არსებული დავების განხილვის საბჭო თავის გადაწყვეტილებაში მიუთითებს წარდგენილ ზესტაფონის რაიონული სასამართლოს 2021 წლის 13 აპრილის ბრძანებაზე, რომლითაც არ დაკმაყოფილდა შემოსავლების სამსახურის შუამდგომლობა -------- დაყადაღებული ქონების აუქციონზე რეალიზაციის შესახებ ბრძანების გაცემაზე. ხსენებულ ბრძანებაში სასამართლო აღნიშნავს, რომ ზესტაფონის რაიონული სასამართლოს 2020 წლის 18 ივნისის ბრძანების სამოტივაციო ნაწილში სასამართლომ განსაზღვრა საქმისათვის არსებითი მნიშვნელობის მქონე გარემოება. კერძოდ, რომ --------- შვილის - ------- სახელზე გადააფორმა ავტომანქანა „---------“ და ავტომანქანის გადაფორმება ემსახურება საგადასახადო ვალდებულებების თავიდან აცილების მიზანს. შესაბამისად, შემოსავლების სამსახური უფლებამოსილი იყო მხოლოდ მითითებული ქონების დაყადაღებაზე და არა ცრუმაგიერი პირის ნებისმიერ ქონებაზე. ზესტაფონის რაიონული სასამართლოს 2021 წლის 13 აპრილის ბრძანება უცვლელი დარჩა ქუთაისის სააპელაციო სასამართლოს 2021 წლის 21 მაისის ბრძანებით.\nამრიგად, ზესტაფონის რაიონული სასამართლოს 2020 წლის 18 ივნისის ბრძანების და ქუთაისის სააპელაციო სასამართლოს 2020 წლის 23 ივლისის ბრძანების შინაარსიდან გამომდინარე, საქართველოს ფინანსთა სამინისტროსთან არსებული დავების განხილვის საბჭომ მიიჩნია, რომ სადავო საკითხი მოითხოვს დამატებით შესწავლას. საბჭოს 2021 წლის 24 სექტემბრის №11670/2/2020 გადაწყვეტილებით საჩივრები დაკმაყოფილდა ნაწილობრივ, გაუქმდა შემოსავლების სამსახურის 2020 წლის 13 ოქტომბრის №30945 და 25 ნოემბრის №34774 ბრძანებები, საჩივრები ხელახლა განსახილველად დაუბრუნდა შემოსავლების სამსახურს.\nშემოსავლების სამსახურმა 2021 წლის 7 დეკემბრის №37661 ბრძანებით ნაწილობრივ დააკმაყოფილა საჩივარი და ვალის მართვის დეპარტამენტს დაევალა დამატებით შეესწავლა სადავო საკითხი (ზესტაფონის რაიონული სასამართლოს 2020 წლის 18 ივნისის ბრძანების და ქუთაისის სააპელაციო სასამართლოს 2020 წლის 23 ივლისის ბრძანების შინაარსიდან გამომდინარე) და შესწავლის შედეგებიდან გამომდინარე, სათანადო საფუძვლების არსებობის შემთხვევაში, გაეუქმებინა 2020 წლის 17 აგვისტოს №021-765 ბრძანება და 2020 წლის 29 სექტემბრის №2020/021-765/1 აქტი ქონებაზე ყადაღის დადების შესახებ.\nაღნიშნული ბრძანების აღსრულებასთან დაკავშირებით ვალის მართვის დეპარტამენტის მიერ 2021 წლის 10 დეკემბერს გამოიცა №21-17/146264 გადაწყვეტილება, რომლითაც მომჩივანს უარი ეთქვა მოთხოვნის დაკმაყოფილებაზე.\nვალის მართვის დეპარტამენტის 10.12.2021 წლის №21-17/146264 გადაწყვეტილება გასაჩივრებულ იქნა შემოსავლების სამსახურში, რომელმაც 2022 წლის 27 ივლისის №19953 ბრძანებით ------- საჩივარი დააკმაყოფილა ნაწილობრივ, ვალის მართვის დეპარტამენტს დაევალა სადავო საკითხის დამატებით შესწავლა საქართველოს ფინანსთა სამინისტროსთან არსებული დავების განხილვის საბჭოს 2021 წლის 24 სექტემბრის №11670/2/2020 გადაწყვეტილებაში მითითებული გარემოებების შესაბამისად და შესწავლის შედეგებიდან გამომდინარე, სათანადო საფუძვლების არსებობის შემთხვევაში, შესაბამისი ღონისძიებების განხორციელება.\nშემოსავლების სამსახურის 2022 წლის 27 ივლისის №19953 ბრძანების აღსრულების მიზნით, სადავო საკითხის დამატებით შესწავლის შედეგად მიღებული გადაწყვეტილების შესახებ -------- ეცნობა ვალის მართვის დეპარტამენტის 2022 წლის 4 აგვისტოს № 21-17/72228 წერილით.\nშემოსავლების სამსახურის გადასახადების ადმინისტრირების საინფორმაციო სისტემის მონაცემების თანახმად, 2023 წლის 17 თებერვლის მდგომარეობით ი/მ ------- ერიცხება აღიარებული საგადასახადო დავალიანება.\nვალის მართვის დეპარტამენტის 2022 წლის 4 აგვისტოს №21-17/72228 გადაწყვეტილება და ქონებაზე ყადაღის დადების შესახებ 2021 წლის 1 მარტის N2020/021-765/2 აქტი -------- მიერ გასაჩივრდა შემოსავლების სამსახურში, რომელმაც 15.03.2023 წლის №4959 ბრძანებით საჩივარი:\n- ქონებაზე ყადაღის დადების შესახებ 2020 წლის 29 სექტემბრის №2020/021-765/1 აქტის ნაწილში დაკმაყოფილდა;\n- ვალის მართვის დეპარტამენტს დაევალა, ქონებაზე ყადაღის დადების შესახებ 2020 წლის 29 სექტემბრის №2020/021-765/1 აქტიდან ამორიცხოს ------- ქონება;\n- 2021 წლის 1 მარტის №2020/021-765/2 ქონებაზე ყადაღის დადების შესახებ აქტის ნაწილში დარჩა განუხილველი საგადასახადო კოდექსის 301-ე მუხლის „ე“ ქვეპუნქტის საფუძველზე;\n- დანარჩენ ნაწილში არ დაკმაყოფილდა.\nშემოსავლების სამსახურის 15.03.2023 წლის №4959 ბრძანება, საჩივრის განუხილველად დატოვების ნაწილში, გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 44-ე მუხლის პირველ ნაწილზე, მე-3 ნაწილზე და ამავე მუხლის მე-6 ნაწილის „გ“ ქვეპუნქტზე, 299-ე მუხლის მე-4 ნაწილზე, 301-ე მუხლის „ე“ ქვეპუნქტზე, 299-ე მუხლის მე-10 ნაწილზე, ვალის მართვის დეპარტამენტის მიერ მიწოდებულ ინფორმაციაზე, რომ „--------“ ავტომანქანაზე, სახელმწიფო ნომრით -------, შედგენილი 2021 წლის 1 მარტის №2020/021-765/2 აქტი ქონებაზე ყადაღის დადების შესახებ გადასახადის გადამხდელის მეუღლეს ------- (პ/ნ --------) ჩაბარდა ფოსტით 2021 წლის 12 მარტს.\nშემოსავლების სამსახურში საჩივარი წარდგენილია გასაჩივრებისათვის კანონით დადგენილი ვადის დარღვევით 2022 წლის 7 დეკემბერს.\nშემოსავლების სამსახურმა მიიჩნია, რომ ვინაიდან საჩივარი აღნიშნულ ნაწილში წარდგენილია საგადასახადო ორგანოს გადაწყვეტილების გასაჩივრებისათვის კანონით დადგენილი 30 დღიანი ვადის დარღვევით, ხოლო მომჩივანს არ წარუდგენია პოზიცია გასაჩივრების ვადის დარღვევის მისგან დამოუკიდებელი მიზეზით გამოწვევასთან დაკავშირებით, სახეზეა საჩივრის აღნიშნულ ნაწილში განუხილველად დატოვების საგადასახადო კოდექსის 301-ე მუხლის „ე“ ქვეპუნქტით გათვალისწინებული საფუძველი.\n\n\nმომჩივნის არგუმენტაცია\nარ ეთანხმება და არამართლზომიერად მიაჩნია შემოსავლების სამსახურის სადავო გადაწყვეტილება, 2021 წლის 1 მარტის №2020/021-765/2 ქონებაზე ყადაღის დადების შესახებ აქტის თაობაზე, საჩივრის განუხილველად დატოვების ნაწილში.\nსინამდვილეს არ შეესაბამება არგუმენტი იმის თაობაზე, რომ თითქოს №2020/021-765/2 აქტი ქონებაზე ყადაღის დადების შესახებ გასაჩივრებულ იქნა ვადის დარღვევით, რომ თითქოს იგი „გადასახადის გადამხდელის“ მეუღლეს -------- ჩაბარდა ფოსტით 2021 წლის 12 მარტს, ხოლო საჩივარი წარდგენილია წელიწადი და 9 თვის დაგვიანებით 2022 წლის 7 დეკემბერს. აღნიშნული ინფორმაცია არასწორია, რადგანაც:\n- -------- არ არის „გადასახადის გადამხდელი“, იგი გადასახადის გადამხდელის ცრუმაგიერი პირია და მისი პასუხისმგებლობა განისაზღვრება ცრუმაგიერობის ფარგლებით, ანუ იმ ქონებით, რაც მას ცრუმაგიერად გადაეცა გადასახადის გადამხდელი რეალური პირისაგან (საუბარია მანის ტიპის ავტომანქანაზე სახელმწიფო ნომრით -------, რაც რეალიზებული იქნა ------- მხრიდან ხელშეწყობის შედეგად და შესაბამისი თანხებიც მოქცეულია ბიუჯეტში);\n- 2021 წლის 1 მარტის №2020/021-765/2 ქონებაზე დაყადაღების შესახებ აქტი, ავტონომიურად (ცალკე) არ ჩაბარებია. ჩაბარდა ქონების დაყადაღების შესახებ 2020 წლის 17 აგვისტოს №021-765 ბრძანება და 2020 წლის 29 სექტემბრის №2020/021-765/1 აქტი, რაც ერთობლიობაში იქნა გასაჩივრებული, ხოლო №2020/021-765/2 აქტი (მანქანის ჩამორთმევის საფუძვლების სახით) მოიპოვა უკვე საპატრულო ეკიპაჟის მიერ ------ის ტიპის ავტომანქანის (სახ. №--------) ჩამორთმევის შემდეგ, რაზეც დაუყოვნებლივ მოახდინა სათანადო რეაგირება;\n- რომც არა ზემოაღნიშნული გარემოებები, ზესტაფონის რაიონულმა სასამართლომ უარი უთხრა შემოსავლების სამსახურს ------- კუთვნილი -----ის ტიპის ა/მანქანის სახ №------ რეალიზაციაზე. ქუთაისის სააპელაციო სასამართლომაც გაიზიარა პირველი ინსტანციის სასამართლოს მოტივები და საბოლოოდ, ძალაში დატოვა ყადაღადადებული ქონების რეალიზაციაზე უარის თქმის ბრძანება, ამიტომაც, შემოსავლების სამსახურს დაუყოვნებლივ უნდა შეესრულებინა საგადასახადო კოდექსის 246-ე მუხლის მე-4 ნაწილის დანაწესი და უნდა გაეუქმებინა ამავე ქონებებზე გირავნობის/იპოთეკის უფლების რეგისტრაცია, შესაბამისად ყადაღის რეგისტრაციაც;\n- №2020/021-765/2 აქტის ქონებაზე (ა/მანქანა ------ სახ №--------) ყადაღის მოხსნის/გაუქმების სამართლებრივ საფუძველს მარტო მისი დაყადაღების შესახებ ბრძანების გასაჩივრება კი არ წარმოადგენს, არამედ ყადაღის გაუქმების უფრო მყარი საფუძველია მის იძულებით რეალიზაციაზე უარის თქმის შესახებ, სასამართლოს საბოლოოო ვერდიქტი, რაც პრაქტიკულად განაიარაღებს შემოსავლების სამსახურს თუნდაც, რაიმე სახის ღონისძიება გაატაროს შემდგომში იმავე ქონების მიმართ;\n- ამდენად, ეს ქონება (ა/მანქანა ------ სახ №-------) სრულიად უაზროდ და უსაფუძვლოდ რჩება საჯარიმო სადგომზე და თუ არა არამართლზომიერი უმოქმედობა ან/და ბოროტი ზრახვები, სხვა ახსნა ვერ მოეძებნება ამ ფაქტს.\nაღნიშნულიდან გამომდინარე, ითხოვს ნაწილობრივ (რეზოლუციის მე-3 პუნქტის - №2020/021-765/2 აქტის განუხილველად დატოვების ნაწილში) შემოსავლების სამსახურის 15.03.2023 წლის №4959 ბრძანების გაუქმებას და საქმის ხელახლა განსახილველად დაბრუნებას შემოსავლების სამსახურისათვის შესაბამისი მითითებით, რომ მიღებული იქნეს გადაწყვეტილება ქონების (------ სახ №--------) ყადაღისაგან გათავისუფლების თაობაზე.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 44-ე მუხლის პირველი, მე-3 ნაწილის და მე-6 ნაწილის „გ“ ქვეპუნქტის თანახმად:\n1. საგადასახადო ორგანო დოკუმენტს პირს უგზავნის ან/და წარუდგენს წერილობითი ან ელექტრონული ფორმით.\n3. დოკუმენტის გაგზავნის ან/და წარდგენის ფორმას ირჩევს საგადასახადო ორგანო.\n6. წერილობითი დოკუმენტი ფიზიკური პირისათვის ჩაბარებულად ითვლება, თუ დოკუმენტი ჩაჰბარდა:\nგ) მის საცხოვრებელ ადგილზე ამ პირთან მცხოვრებ ოჯახის რომელიმე სრულწლოვან წევრს.\nსაგადასახადო კოდექსის 299-ე მუხლის მე-4 ნაწილის თანახმად, პირს უფლება აქვს, გაასაჩივროს საგადასახადო ორგანოს გადაწყვეტილება მისი ჩაბარებიდან 30 დღის ვადაში.\nსაგადასახადო კოდექსის 301-ე მუხლის „ე“ ქვეპუნქტის შესაბამისად, დავის განმხილველი ორგანო საჩივარს არ განიხილავს, თუ გასულია საჩივრის წარდგენის ვადა.\nსაგადასახადო კოდექსის 299-ე მუხლის მე-10 ნაწილის თანახმად, საგადასახადო ორგანოს გადაწყვეტილება შეიძლება გასაჩივრდეს საჩივრის წარდგენის ვადის გასვლის შემდეგაც, თუ მომჩივანი დაამტკიცებს, რომ გასაჩივრების ვადის დარღვევა მისგან დამოუკიდებელი მიზეზით იყო გამოწვეული.\nვალის მართვის დეპარტამენტის 12.04.2023 წლის №35208-21-17 წერილით წარმოდგენილი ინფორმაციით, ავტომანქანაზე „--------“, სახელმწიფო ნომრით -----, შედგენილი 2021 წლის 1 მარტის №2020/021-765/2 აქტი ქონებაზე ყადაღის დადების შესახებ ჩაბარდა ფოსტით (ოჯახის წევრს) 2021 წლის 12 მარტს.\nვინაიდან საჩივარი წარდგენილი იქნა 2022 წლის 7 დეკემბერს, შემოსავლების სამსახურის სადავო გადაწყვეტილებით მიიჩნია, რომ საჩივარი, ქონებაზე ყადაღის დადების შესახებ ვალის მართვის დეპარტამენტის 2021 წლის 1 მარტის №2020/021-765/2 აქტის ნაწილში, წარდგენილია გასაჩივრებისათვის კანონით დადგენილი 30 დღიანი ვადის დარღვევით და აღნიშნულ ნაწილში საჩივარი, საგადასახადო კოდექსის 301-ე მუხლის „ე“ ქვეპუნქტის საფუძველზე, დარჩა განუხილველი.\nმომჩივანი არ ეთანხმება შემოსავლების სამსახურის სადავო გადაწყვეტილებას, 2021 წლის 1 მარტის №2020/021-765/2 ქონებაზე ყადაღის დადების შესახებ აქტის თაობაზე, საჩივრის განუხილველად დატოვების ნაწილში. აღნიშნავს, რომ აღნიშნული აქტი ავტონომიურად (ცალკე) არ ჩაბარებია, №2020/021- 765/2 აქტი მოიპოვა უკვე საპატრულო ეკიპაჟის მიერ ------ის ტიპის ავტომანქანის (სახ. №------) ჩამორთმევის შემდეგ, რაზეც დაუყოვნებლივ მოახდინა სათანადო რეაგირება.\nვალის მართვის დეპარტამენტის მიერ, 12.04.2023 წლის №35208-21-17 წერილით წარმოდგენილი ინფორმაციაზე თანდართული №2020/021-765/2 აქტის ადრესატისათვის ჩაბარების თაობაზე, შპს -------ს მიერ წარდგენილი (25.03.2021 წელი) დოკუმენტით ირკვევა, რომ აღნიშნული აქტი გაეგზავნა -------, მისამართზე: --------, სოფ. -------- და ჩაბარდა --------, (დადასტურებულია ხელმოწერით), მაგრამ არ არის დაფიქსირებული მისი პირადი ნომერი და კავშირი ადრესატთან.\nსაბჭო აღნიშნავს, რომ ვინაიდან სადავო აქტის ჩაბარების დამადასტურებელი დოკუმენტით არ დგინდება, რომ გზავნილის მიმღებს წარმოადგენს მომჩივნის უფლებამოსილი პირი ან საცხოვრებელ ადგილზე მცხოვრები ოჯახის წევრი, საბჭო მიიჩნევს, რომ არ დასტურდება გზავნილის საგადასახადო კოდექსის მოთხოვნით განსაზღვრული პირისათვის ჩაბარება.\nსაბჭო მიუთითებს საქართველოს მთავრობის 14.12.2011 წლის №473 დადგენილებით დამტკიცებული დავის განმხილველი ორგანოების რეგლამენტის 33-ე მუხლის პირველი პუნქტის „ა“ ქვეპუნქტზე, რომლის თანახმად, დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურმა არამართლზომიერად დატოვა საჩივარი განუხილველად.\nსაქმესთან არსებული მასალების, ფაქტობრივი გარემოებების გათვალისწინებით, ვინაიდან არ დასტურდება ვალის მართვის დეპარტამენტის 2021 წლის 1 მარტის №2020/021-765/2 აქტის საგადასახადო კოდექსით დადგენილი წესით ჩაბარება, საბჭო მიიჩნევს, რომ ნაწილობრივ უნდა გაუქმდეს შემოსავლების სამსახურის 15.03.2023 წლის №4959 ბრძანება და საჩივარი, აღნიშნული სადავო აქტის ნაწილში არსებითად განსახილველად უნდა დაუბრუნდეს შემოსავლების სამსახურს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ა“ ქვეპუნქტით და გადაწყვიტა: \n\n\n1. საჩივარი დაკმაყოფილდეს;\n2. ნაწილობრივ გაუქმდეს შემოსავლების სამსახურის 15.03.2023 წლის №4959 ბრძანება;\n3. საჩივარი სადავო აქტის ნაწილში არსებითად განსახილველად დაუბრუნდეს შემოსავლების სამსახურს;\n4. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nვადის დარღვევად არ მიიჩნევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n28\n\nდოკუმენტის დათვალიერება\n\ninfohub@rs.ge",
    "title": "Document 12d2abb4-6339-4eb7-b4f1-0e76321c6278"
  }
}