{
  "id": "10d9de6f-d138-4060-b4e9-5ec0b82ffa72",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება № 25887/2/2025\n28 ნოემბერი 2025\nდოკუმენტის #:\n25887/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n26 ნოემბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№ 25887/2/2025\n26 ნოემბერი 2025\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი:  შპს „------“ (ს/ნ -----) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 20.11.2025 წელს განიხილა და მიიღო გადაწყვეტილება შპს -------22.09.2025 წელს რეგისტრირებულ საჩივარზე (რეგისტრაციის №25887/2/2025).\n\n\nდავის საგანი:\n1.01.2022 წლის მდგომარეობით კომპანიის საწესდებო კაპიტალის საწყისის ნაშთის, რომელიც შესამოწმებელ პერიოდში დამფუძნებელს გატანილი აქვს დაუბეგრავად და ასევე, ამავე პერიოდში დირექტორ-დამფუძნებელზე საქვეანგარიშოდ გატანილი თანხის, დირექტორზე გაცემულ ხელფასად ჩათვლა.\n\n\nგასაჩივრებული გადაწყვეტილება: \n1. აუდიტის დეპარტამენტის 2.07.2025 წლის №002-95 საგადასახადო მოთხოვნა; \n2. შემოსავლების სამსახურის 3.09.2025 წლის №19443 ბრძანება. \n\n\nდარიცხული თანხა: 482 112.22 ლარი.\nმათ შორის:\nგადასახადი - 265 777.4\nდღგ - (-25 425.97)\nსაშემოსავლო გადასახადი - 291 203.37\nჯარიმა - 145 601.70\nსაურავი - 70 733.12\n\n\nფაქტების აღწერა/დარიცხვის საფუძვლები\nაუდიტის დეპარტამენტის 6.03.2025 წლის №3893 ბრძანების საფუძველზე ჩატარდა კომპანიის საქმიანობის, 1.01.2022 წლიდან 1.01.2025 წლამდე საანგარიშო პერიოდების, გასვლითი საგადასახადო შემოწმება. შემოწმების შედეგები აისახა 30.06.2025 წლის საგადასახადო შემოწმების აქტში, სადაც სადავო საკითხზე მითითებულია შემდეგი:\nკომპანიამ წარადგინა ელექტრონული ბუღალტრული აღრიცხვის პროგრამა. აღნიშნული პროგრამის მიხედვით, საწარმოს 2022 წლის პირველ იანვრისთვის უფიქსირდებოდა საწესდებო კაპიტალის საწყისის ნაშთი - 935 000 ლარის ოდენობით. შესამოწმებელ პერიოდში დამფუძნებელს საწარმოს სალაროდან გატანილი ჰქონდა აღნიშნული თანხა დაუბეგრავად. ასევე, შესამოწმებელი პერიოდის ბოლოს უფიქსირდებოდა დირექტორ-დამფუძნებელზე საქვეანგარიშოდ გატანილი ფულადი სახსრები 229 814 ლარის ოდენობით.\nშემოწმების შედეგად გაანალიზდა წინა საგადასახადო შემოწმების პროგრამის საბოლოო ნაშთები, შემოსავლების სამსახურის გადასახადების ადმინისტრირების საინფორმაციო სისტემაში არსებული მონაცემები, რათა გამოკვეთილიყო საწარმო 2022 წლის პირველ იანვრამდე საჭიროებდა თუ არა დამფუძნებლის შენატანს 935 000 ლარის ოდენობით. შემოწმების შედეგად გამოიკვეთა, რომ 2.05.2019 წლიდან საწარმო მუშაობდა მოგებაზე, მთლიანი შემოსავალი მკვეთრად აღემატებოდა მთლიან ხარჯს, კომპანიას არ სჭირდებოდა დამატებით დამფუძნებლის შენატანი (935 000 ლარი).\nაღნიშნულიდან გამომდინარე, შემოწმების შედეგად 935 000 ლარი და ასევე, შესამოწმებელი პერიოდის ბოლოს საქვეანგარიშოდ გატანილი თანხა \n229 814 ლარი აიგროსა და საგადასახადო კოდექსის 73-ე მუხლის მე-9 ნაწილის საფუძველზე ჩაითვალა შესაბამის თვეებში დირექტორზე გაცემულ ხელფასად.\nგადასახადის გადამხდელს დაერიცხა საშემოსავლო გადასახადი და დაეკისრა საგადასახადო კოდექსის 275-ე მუხლით განსაზღვრული ჯარიმა.\nშემოწმების აქტის საფუძველზე გამოიცა აუდიტის დეპარტამენტის 2.07.2025 წლის №14534 ბრძანება და ამავე თარიღის №002-95 საგადასახადო მოთხოვნა, რაც გასაჩივრდა შემოსავლების სამსახურში, რომლის 3.09.2025 წლის №19443 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-2 ნაწილზე, 136-ე მუხლის მე-3 ნაწილზე, 491 მუხლზე, 73-ე მუხლის მე-9 ნაწილის „ბ“ ქვეპუნქტზე, ამავე მუხლის მე-4 ნაწილზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე, ამავე მუხლის მე-2 ნაწილის „ა“ და „ბ“ ქვეპუნქტებზე, 43-ე მუხლის მე-4 ნაწილზე და საგადასახადო შემოწმებით დადგენილ გარემოებებზე.\nშემოსავლების სამსახური აღნიშნავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე თუ რა ნაწილში იქნა საგადასახადო ვალდებულებები განსაზღვრული არამართლზომიერად და დავის წარმოების პროცესშიც არ აქვს წარდგენილი ისეთი არგუმენტები/მტკიცებულებები, რომლებიც შეცვლიდა საგადასახადო შემოწმებით დადგენილ ფაქტობრივ გარემოებებს. \nზემოაღნიშნული სამართლებრივი ნორმების, საქმეზე არსებული მასალებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ საგადასახადო შემოწმებით საგადასახადო ვალდებულებები განსაზღვრულია მართლზომიერად, საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\n2022 წლის სასტარტო ნაშთში დაფიქსირებული თანხა 935 000 ლარი წარმოადგენს წინა პერიოდში დამფუძნებლის მიერ შეტანილ თანხას, რომლის აუცილებლობა გამომდინარეობდა 2022 წლამდე არსებული კომპანიის ინტერესების დაცვითა და მისი ეკონომიკური საქმიანობით. ვინაიდან, აღნიშნული თანხის ხარჯვითი ნაწილი ეკუთვნის კანონმდებლობით გათვალისწინებულ ხანდაზმულ პერიოდს და ამასთან, აღნიშნული რესურსის რეალიზება დაკავშირებულ იყო გარკვეული რისკების გაწევასთან, მისი შესაბამისი დოკუმენტირება ამ დრომდე ვერ ხერხდებოდა - რამდენიმე წლის წინ განხორციელებულ ინვესტიციას თან ახლდა მთელი რიგი სირთულეები, რომლის უმეტესი ნაწილი დღეისათვის უკვე მოგვარებულია და ამ ყველაფრის დასაბუთებისთვის მზად არის საბჭოს წარუდგინოს სათანადო რელევანტური არგუმენტები, რომელიც შემოსავლების სამსახურმა სამწუხაროდ არ გაითვალისწინა.\nითხოვს სადავო საგადასახადო მოთხოვნის სრულად/ნაწილობრივ გაუქმებას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-4 ნაწილის და მე-9 ნაწილის „ბ“ ქვეპუნქტის მიხედვით, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს. საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 101-ე მუხლის პირველი ნაწილის შესაბამისად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, კერძოდ პირი, რომელიც დაქირავებულს უხდის ხელფასს.\nსაბჭოს სხდომაზე, საჩივრის ზეპირი განხილვისას, მომჩივნის წარმომადგენელმა განმარტა, რომ 2022 წლის სასტარტო ნაშთად დაფიქსირებული თანხა 935 000 ლარი წარმოადგენს წინა პერიოდში დამფუძნებლის მიერ შეტანილ თანხას, რომლის აუცილებლობა გამომდინარეობდა 2022 წლამდე არსებულ კომპანიის ინტერესების დაცვითა და მისი ეკონომიკური საქმიანობით. ვინაიდან, აღნიშნული თანხის ხარჯვითი ნაწილი ეკუთვნის კანონმდებლობით გათვალისწინებულ ხანდაზმულ პერიოდს და ამასთან, აღნიშნული რესურსის რეალიზება დაკავშირებულ იყო გარკვეული რისკების გაწევასთან, მისი შესაბამისი დოკუმენტირება ამ დრომდე ვერ ხერხდებოდა - რამდენიმე წლის წინ განხორციელებულ ინვესტიციას თან ახლდა მთელი რიგი სირთულეები, რომლის უმეტესი ნაწილი დღეისათვის უკვე მოგვარებულია და ამ ყველაფრის დასაბუთებისთვის მზად არის წარმოადგინოს სათანადო დოკუმენტები.\nმოპასუხემ, სადავო საკითხზე წარმოდგენილი 6.10.2025 წლის №87150-21-14 წერილით და საბჭოს სხდომაზე, საჩივრის ზეპირი განხილვისას, მომჩივნის აღნიშნულ არგუმენტთან დაკავშირებით განმარტა, რომ 2025 წლის მარტის თვიდან, შემოწმების დანიშვნის თარიღიდან, მომჩივანს ეთხოვა აღნიშნულზე წარმოედგინა შესაბამისი დოკუმენტები, რაც დღემდე, დავის ეტაპზეც კი, წარმოდგენილი არ არის. ამდენად, შემოწმების შედეგად გამოიკვეთა, რომ 2.05.2019 წლიდან საწარმო მუშაობს მოგებაზე, მთლიანი შემოსავალი მკვეთრად აღემატება მთლიან ხარჯს და კომპანია არ საჭიროებდა დამატებით დამფუძნებლის შენატანს. \nზემოთ აღნიშნული გარემოებებიდან გამომდინარე, საბჭოს მიაჩნია, რომ გადასახადის გადამხდელის საგადასახადო ვალდებულებები განსაზღვრულია მართებულად, არ არსებობს მომჩივნის არგუმენტების გათვალისწინების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n32\n\nდოკუმენტის დათვალიერება\n\ninfohub@rs.ge",
    "title": "Document 10d9de6f-d138-4060-b4e9-5ec0b82ffa72"
  }
}