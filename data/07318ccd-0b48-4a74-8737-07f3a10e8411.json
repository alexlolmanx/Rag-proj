{
  "id": "07318ccd-0b48-4a74-8737-07f3a10e8411",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №26189/2/2025\n15 იანვარი 2026\nდოკუმენტის #:\n26189/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n08 იანვარი 2026\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№26189/2/2025 \n08 იანვარი 2026\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „--------“ (ს/ნ „--------“ )\nმოპასუხე: აუდიტის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,11.12.2025 წელს განიხილა და მიიღო გადაწყვეტილება შპს ,,---------“-ის 19.11.2025 წელს რეგისტრირებულ საჩივარზე (რეგისტრაციის №26189/2/2025). \n\n\nდავის საგანი: \nშემოსავლების სამსახურის 3.04.2025 წლის №6392 ბრძანების აღსრულების შედეგები.\n\n\nგასაჩივრებული გადაწყვეტილება:\n1. აუდიტის დეპარტამენტის 4.08.2025 წლის №060-2 საგადასახადო მოთხოვნა;\n2. შემოსავლების სამსახურის 28.10.2025 წლის №23783 ბრძანება.\n\n\nდარიცხული თანხა: 386 388,98 ლარი.\nმათ შორის:\nგადასახადი - 202 131\nდღგ - 86 333\nსაშემოსავლო გადასახადი - 115 798\nჯარიმა - 101 402\nსაურავი - 82 855,98\n\n\nფაქტების აღწერა/დარიცხვის საფუძვლები\nსაწარმოს საქმიანობას წარმოადგენს სარემონტო-სარეაბილიტაციო სამუშაოების შესრულება სახელმწიფო ელ. ტენდერებში მონაწილეობის გზით, „---------“-ის რაიონში.\nაუდიტის დეპარტამენტის 28.05.2024 წლის საგადასახადო შემოწმების აქტით შემოწმებულია მომჩივნის საქმიანობის 1.01.2021 წლიდან 1.01.2024 წლამდე საანგარიშო პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით:\nშემოწმების პროცესში გაანალიზდა შემოსავლების სამსახურის გადასახადების ადმინისტრირების საინფორმაციო სისტემის მონაცემები, სახელმწიფო ტენდერების პორტალი და გადამხდელის მიერ წარმოდგენილი დოკუმენტაცია. განისაზღვრა სასაქონლო ზედნადებით შეძენილი საქონლის რაოდენობა კონკრეტული კატეგორიების მიხედვით, ხოლო ფორმა №2-ების და მიღება-ჩაბარებების შესაბამისად, დადგინდა გახარჯული მასალის რაოდენობა. აღსანიშნია, რომ შესამოწმებელ პერიოდში ასევე შესრულებული აქვს სამუშაოები ქვეკონტრაქტორობის ხელშეკრულების ფარგლებში, რაც ასახულია დღგის ყოველთვიურ დეკლარაციებში.\nგადასახადის გადამხდელის განმარტებით, საანგარიშო პერიოდის ბოლოს, 1.01.2024 წლისთვის, სასაქონლო-მატერიალური ფასეულობების ნაშთი შეადგენს 0 ლარს. ასევე, არ აწარმოებს ბუღალტერიას და არ ჩამოწერს მასალებს.\nაღნიშნულიდან გამომდინარე, იმ გარემოების გათვალისწინებით, რომ გადამხდელის მიერ ზოგიერთი დასახელების მასალები შეძენილია დოკუმენტის გარეშე, ხოლო ზოგიერთი საქონელი შეძენილია უფრო მეტი რაოდენობით, ვიდრე საჭირო იყო ფორმა №2-ების მიხედვით, შესრულებული სამუშაოების შედეგად შეძენილი და გახარჯული მასალების შეპირისპირებით გამოვლენილი ნარჩენი მასალები რეალიზებულ იქნა საბაზრო ფასით და გაიზარდა დღგ-ით დასაბეგრი ბრუნვები. გადასახადის გადამხდელს დაერიცხა დღგ და შეეფარდა საგადასახადო კოდექსის 275-ე მუხლით გათვალისწინებული ჯარიმა. შემოწმებით დადგენილ შემოსავალს შეუპირისპირდა შემოსავლების სამსახურის გადასახადების ადმინისტრირების საინფორმაციო სისტემის მონაცემებზე დაყრდნობით, საბანკო ამონაწერის მიხედვით დოკუმენტურად დადასტურებული და მესამე პირებისგან გამოთხოვილი ინფორმაციით დადგენილი ხარჯები. ასევე, ხარჯად აღიარდა უდოკუმენტოდ შეძენილი მასალების თანხის 75%, ხოლო დარჩენილი ნაწილი და გამოვლენილი ფულის დანაკლისი დაკვალიფიცირდა კომპანიის დირექტორზე გაცემულ ხელფასად და დაიბეგრა გადახდის წყაროსთან საშემოსავლო გადასახადით საანგარიშო პერიოდის ბოლოს.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 3.06.2024 წლის №060-4 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 1.08.2024 წლის №17908 ბრძანებით საჩივრები ნაწილობრივ დაკმაყოფილდა; \n- გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტისთვის წარედგინა საჩივრებში მითითებული არგუმენტაციის დოკუმენტურად დადასტურებული მტკიცებულებები, კერძოდ, შემოწმების მიერ საბაზრო ფასით რეალიზებული საქონლის შესახებ გაშიფრული ინფორმაცია/ცხრილი, საქონლის ჯგუფებად ჩაშლა, საქონელზე თვითღირებულებისა და სარეალიზაციო ფასების მითითებით, ასევე, მტკიცებულებები გადახდილი ჯარიმების შესახებ;\n- მტკიცებულებების წარმოდგენის შემთხვევაში დაევალა აუდიტის დეპარტამენტს, გადასახადის გადამხდელის მიერ წარდგენილი მტკიცებულებების შესწავლა და სათანადო საფუძვლების არსებობის შემთხვევაში, საგადასახადო ვალდებულებების კორექტირება (შემცირება);\n- დანარჩენ ნაწილში საჩივრები არ დაკმაყოფილდა. \nშემოსავლების სამსახურის 1.08.2024 წლის №17908 ბრძანების აღსრულების შედეგად, აუდიტის დეპარტამენტის 4.11.2024 წლის დასკვნის საფუძველზე, მომჩივანს საგადასახადო შემოწმებით დარიცხული თანხები არ შეუმცირდა. აღნიშნულზე, გადასახადის გადამხდელს წარედგინა აუდიტის დეპარტამენტის 8.11.2024 წლის №060-6 კორექტირებული საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 18.12.2024 წლის №26548 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. საბჭოს 30.01.2025 წლის №24561/2/2024 გადაწყვეტილებით საჩივარი გადასახადის გადამხდელის მონაწილეობით, ხელახლა განსახილველად დაუბრუნდა შემოსავლების სამსახურს. დაბრუნებული საჩივარი, შემოსავლების სამსახურის 3.04.2025 წლის №6392 ბრძანებით, დაკმაყოფილდა ნაწილობრივ:\n- გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს სათანადო წესით დამოწმებული მტკიცებულება კრედიტორული დავალიანების დაფარვასთან დაკავშირებით;\n- ამ ბრძანების სარეზოლუციო ნაწილის მე-2 პუნქტის „ა“ ქვეპუნქტით განსაზღვრულ ვადაში მტკიცებულებების წარმოდგენის შემთხვევაში, დაევალა აუდიტის დეპარტამენტს, შეისწავლოს გადასახადის გადამხდელის მიერ წარდგენილი მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება);\n- ფასნამატის დაზუსტების მიზნით, დაევალა აუდიტის დეპარტამენტს, გადასახადის გადამხდელის მონაწილეობით და მისი არგუმენტების გათვალისწინებით, ყოველმხრივ შეისწავლოს/გამოიკვლიოს საქართველოს ფინანსთა სამინისტროს სისტემაში დავის ეტაპზე დამატებით წარმოდგენილი მტკიცებულებები/ცხრილები (მ.შ. კალკულაცია/ფასები) და შესწავლის შედეგებიდან გამომდინარე, სათანადო საფუძვლის არსებობის შემთხვევაში, განახორციელოს საგადასახადო ვალდებულებების კორექტირება (შემცირება);\n- დანარჩენ ნაწილში საჩივარი არ დაკმაყოფილდა.\nშემოსავლების სამსხურის 3.04.2025 წლის №6392 ბრძანების აღსრულების შედეგად, აუდიტის დეპარტამენტის 1.08.20225 წლის დასკვნის საფუძველზე განახორციელდა მომჩივნის საგადასახადო ვალდებულებების კორექტირება (შემცირება).\nაღნიშნულზე გადასახადის გადამხდელს წარედგინა აუდიტის დეპარტამენტის 4.08.2025 წლის №060-2 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 28.10.2025 წლის №23783 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 304-ე მუხლის 21 ნაწილზე, ფაქტობრივ გარემოებებზე და მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარმოდგენილი საჩივრის დაკმაყოფილების საფუძველი. \n\n\nმომჩივნის არგუმენტაცია \nშემოწმების მიერ დღემდე არ არის წარმოდგენილი შპს „---------“-ის ხელმძღვანელობისთვის თუ როგორ იქნა საქონლის მოძრაობა გაანგარიშებული და გამოყვანილი საბოლოო ნაშთი. ასევე, არ არის წარდგენილი საშუალო ფასის განსაზღვრისას რა მონაცემებით იხელმძღვანელა შემოწმებამ. ყველა ის თემატური დარიცხვა რისგან შედგება და როგორ არის დათვლილი უცნობია.\nახლად გამოვლენილი გარემოებიდან გამომდინარე და დამატებით მოძიებული მტკიცებულებებით დგინდება შემდეგი, თავდაპირველი პროექტით შპს \"---------\"-ს „--------“-ის მუნიციპალიტეტის მერიის „-------“-ის მუნიციპალიტეტის მერის წარმომადგენლის ი/მ ,,------“-ის, „---------“-ის მუნიციპალიტეტის მერიის ზედამხედველობის სამსახურის წერილებისა და ურთიერთშეთანხმების საფუძველზე მხარეებმა მიიღეს გადაწყვეტილება ხელშეკრულების (,,სოფელ „--------“-ში სასმელი წყლის ქსელის რეაბილიტაცია“) მე-18 მუხლისა და ურთიერთშეთანხმების საფუძველზე, მხარეთა შორის 7.07.2021 წელს გაფორმებული №77 ხელშეკრულების საპროექტო-სახარჯთაღრიცხვო დოკუმენტაციაში შევიდა ცვლილება წარმოდგენილი კორექტირებული მოცულობების და ელექტრონულ ტენდერში („---------“) დაფიქსირებულ სახარჯთაღრიცხვო ფასების შესაბამისად, რომელიც თან ახლავს შეთანხმებას და წარმოადგენს ხელშეკრულების განუყოფელ ნაწილს. აღნიშნულთან დაკავშირებით, გახარჯული მოწოდებული თავდაპირველი საპროექტო სახარჯთაღრიცხვო მოცულობებით მასალები არ იქნა ხარჯვაში გათვალისწინებული. ნაშთი ჩაითვალა რეალიზაციაში და დაიბეგრა როგორც საშემოსავლო გადასახადით, ასევე დღგ-ით. საცივარს თან ახლავს „---------“-ის მუნიციპალიტეტიდან გამოთხოვილი მტკიცებულებები.\nსოფელ „------“-ში სასმელი წყლის ქსელის რეაბილიტაციის სამუშაოების ტენდერი მოგებული ქონდა შპს \"--------\"-ს რომლის სამუშაოებსაც ასრულებდა კომპანია ქვეკონტრაქტორის ხელშეკრულებით, ხოლო ი/მ ,,-------“ წარმოადგენს თავდაპირველი და შემდგომ კორექტირებული პროექტის ავტორს. მომჩივანი ითხოვს ყველა საქონელი და სახარჯი მასალა იქნას გათვალიწინებული საქონლის მოძრაობისას ხარჯვაში.\nფულის კალკულაციის ცხრილში შეცდომები აქვთ დაშვებული, როგორც მექანიკური ასევე შინაარსობრივი, კერძოდ: ფულის მთლიან შემოსავალში დამფუძნებლის და დირექტორის თანხები აქვთ ჩათვლილი 37 964 ლარის ოდენობით, რა დროსაც ხარჯში არ ჩაუთვლიათ საქვეანგარიშოდ გატანილი თანხები. გამოდის, რომ საქვეანგარიშოდ თანხა რომ გაიტანა დირექტორმა და შემდგომ ნაწილი დააბრუნა შემოსავალში აისახა, რაც თავის მხრივ ცხრილის თანახმად დაიბეგრა საშემოსავლო გადასახადით. მომჩივანი ითხოვს ერთობლივ შემოსავალში შეცდომით ჩართული 37 964 ლარი, რომელიც თავის მხრივ დაიბეგრა საშემოსავლო გადასახადით, ამოღებულ იქნას ფულის ცხრილის კალკულაციიდან.\nხარჯად უნდა აღიარებულიყო უდოკუმენტოდ შეძენილი მასალების თანხის 75%, შემოსავლების სამსახურის №0256 სიტუაციური სახელმძღვანელოს შესაბამისად, წარმოდგენილ ნაშთების ცხრილში კომენტარია გაკეთებული ,,ვთლვით რომ გამოიყენა“ თუმცა, რაოდენობრივი და თანხობრივი მონაცემები არ წერია რის საფუძველზეც არასწორად აქვთ დათვლილი ხარჯის დასათვლელი ბაზა, რასაც მიყენებულია 75%. \nსაჩივარს ახლავს შემმოწმებლის მიერ წარდგენილი დანართი. არასწორად დათვლილი ხარჯის აღიარების ფაქტიდან გამომდინარე, შემმოწმებელმა ფულის კალკულაციაში ხარჯში ჩართო მხოლოდ 79 729 ლარიც ხარჯი, რაც არ დაიბეგრა საშემოსავლო გადასახადით, იმ დროს როდესაც შემოსავალი განმისაზღვრა 183 6676 ლარით, ხოლო შეძენილი საქონელის ხარჯის დამადასტურებელი საქონელი გამაჩნია 979 361 ლარის ელექტრონული სასაქონლო ზედნადები და საგადასახადო ანგარიშ-ფაქტურა. ნაშთების ცხრილი საიდან შედგება რითაც ხელმძღვანელობს შემმოწმებელი უცნობია.\nწარდგენილი იქნა გაანგარიშება როდესაც დავებმა დაავალა მომჩივანს, მაგრამ გაანგარიშებები არ გაითვალისწინეს. არ არსებობს არც ჩვენს მეილზე არც დირექტორის პირად მეილზე გამოგზავნილი ცხრილები, საიდანაც მომჩივანი გაშიფრავდა თუ როგორ იხელმძღვანელეს რაოდენობრივი ნაშთის მიღებაზე, რა საქონელი გაითვალისწინეს ხარჯში, რომელი ჩათვალა გახარჯულად, რომელს რამდენი დააკლდა.\nმომჩივანი ითხოვს დაევალოს აუდიტის დეპარტამენტის თანამშრომლებს წარადგინონ ზემოთხსენებული მტკიცებულებები, ცხრილები, გაანგარიშებები, რათა შეძლოს გადასახადის გადამხდელმა შემდგომი შეფასება და გასაჩივრებისას არასწორი ან/და შეცდომების გამოვლენა.\nმომჩივანი ასევე ითხოვს გათავისუფლდეს დაკისრებული სანქციებიდან. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nშემოსავლების სამსახურის 3.04.2025 წლის №6392 ბრძანებით საჩივარი დაკმაყოფილდა ნაწილობრივ: \n- გადასახადის გადამხდელს მიეცეს წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს სათანადო წესით დამოწმებული მტკიცებულება კრედიტორული დავალიანების დაფარვასთან დაკავშირებით;\n- ამ ბრძანების სარეზოლუციო ნაწილის მე-2 პუნქტის „ა“ ქვეპუნქტით განსაზღვრულ ვადაში მტკიცებულებების წარმოდგენის შემთხვევაში, დაევალოს აუდიტის დეპარტამენტს, შეისწავლოს გადასახადის გადამხდელის მიერ წარდგენილი მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება);\n- ფასნამატის დაზუსტების მიზნით, დაევალოს აუდიტის დეპარტამენტს, გადასახადის გადამხდელის მონაწილეობით და მისი არგუმენტების გათვალისწინებით, ყოველმხრივ შეისწავლოს/გამოიკვლიოს საქართველოს ფინანსთა სამინისტროს სისტემაში დავის ეტაპზე დამატებით წარმოდგენილი მტკიცებულებები/ცხრილები (მ.შ. კალკულაცია/ფასები) და შესწავლის შედეგებიდან გამომდინარე, სათანადო საფუძვლის არსებობის შემთხვევაში, განახორციელოს საგადასახადო ვალდებულებების კორექტირება (შემცირება);\n- დანარჩენ ნაწილში საჩივარი არ დაკმაყოფილდა.\nშემოსავლების სამსხურის 3.04.2025 წლის №6392 ბრძანების აღსრულების მიზნით აუდიტის დეპარტამენტმა გამოსცა დასკვნა 1.08.20225 წლის საგადასახადო შემოწმების შედეგების გადაანგარიშების თაობაზე, საიდანაც ირკვევა შემდეგი:\nგადასახადის გადამხდელმა განსაზღვრულ ვადაში წარადგინა დოკუმენტაცია/ცხრილები, რომლის მიხედვითაც აუდიტის დეპარტამენტის მიერ მოხდა წარმოდგენილი მტკიცებულებების დამუშავება, შესაბამისად საკითხები, რომელიც გადასახადის გადამხდელის მიერ იქნა განმარტებული და დასაბუთებული გათვალისწინებული იქნა გადაანგარიშებაში. კონკრეტულად მომჩივანს შპს „------“ მიმართ უფიქსირდებოდა კრედიტორული დავალიანება 45 260 ლარის ოდენობით, შესაბამისად გადამხდელს დაევალა წარმოედგინა ინფორმაცია კრედიტორული დავალიანების შესახებ შპს „------“ მიმართ, რაზეც გადამხდელის მიერ წარდგენილი იქნა ნოტარიულად დამოწმებული ცნობა, რომლის მიხედვითაც მომჩივანს შპს „------“ მიმართ უფიქსირდება დავალიანება, შესაბამისად, გადაანგარიშებაში გათვალისწინებული იქნა აღნიშნული საკითხი და 42 595 ლარი გამოკლებული იქნა დასაბეგრი თანხიდან. ასევე, გადამხდელი განმარტავს, რომ საქმიანობის პროცესში მის მიერ შესრულებულ ტენდერებში ხდებოდა ბეტონის ადგილზე დამზადება, რადგან ზოგიერთ შესრულებულ ტენდერში რთული ლოკაციიდან გამომდინარე ვერ ხერხდებოდა ბეტონის გადამზიდი სატვირთოს მიყვანა, აქედან გამომდინარე ბეტონი იწარმოებოდა ადგილზე კონკრეტული ღორღის (მ3) და ცემენტის (კგ) პროპორციებით, რომლის შესაბამისად წარმოდგენილი იქნა ტენდერებისთვის შესყიდული და ადგილზე დამზადებული ბეტონის კალკულაციები, ტენდერების მიხედვით, რომელიც შედარებული იქნა ტენდერების (ფორმა 2) მიხედვით გაწეულ ხარჯებთან და გათვალისწინებული იქნა ადგილზე დამზადებული ბეტონისთვის გახარჯული საჭირო ღორღის (მ3 ) და ცემენტის (კგ) რაოდენობების გამოქვითვა არსებულ ნაშთიდან. გარდა ამისა, გადამხდელმა წარმოადგინა პოლიეთილენის მილის (მეტრი) შეძენის და გახარჯული ოდენობის კალკულაცია, რომელიც გარკვეული ნაწილი 1 მეტრი რეალიზებული იყო 0.8 ლარის ოდენობით. ხოლო ნარჩენ ნაშთზე, რომელიც ნაშთად რჩებოდა საწარმოს, რეალიზებული იქნა დოკუმენტური ფასნამატის მიხედვით. ყოველივე ზემოხსენებულიდან გამომდინარე, განახორციელდა საგადასახადო ვალდებულებების კორექტირება (შემცირება).\nსაბჭოს სხდომაზე მომჩივნის წარმომადგენელმა განმარტა, რომ სატენდერო პროექტში მოხდა გარკვეული სახის ცვლილება. შესაბამისად, ექსკავატორით მოხდა წყლის მილების დემონტაჟი, რამაც გამოიწვია დამატებით ხარჯები. აღნიშნული კი არ არის გათვალისწინებული შემოწმების მიერ. ამასთან, დაშვებულია შეცდომები მათემატიკურ გაანგარიშებებში.\nმომჩივნის არგუმენტებთან დაკავშირებით აუდიტის დეპარტამენტის წარმომადგენელმა განმარტა, რომ შემოწმების პროცესში ბუღალტერთან გადაგზავნილია გაანგარიშების ცხრილები და გავლილია დარიცხვის საფუძვლებიც. რაც შეეხება მათემატიკურ უზუსტობებს, აღნიშნული არ შეესაბამება სიმართლეს. შემოწმების შედეგების ცხრილში გამოყენებულია ყველა წონის ერთეული, რაც გადამხდელის სასაქონლო ზედნადებში ფიქსირდებოდა. შესაბამისად, განსაზღვრულია შეძენებიც, გახარჯვებიც და ნაშთებიც, რომელიც შემდგომ რეალიზებულ იქნა. ამასთან, პოლიეთილენის მილების სარეალიზაციო ღირებულებასთან დაკავშირებით შემცირებულია დარიცხული თანხები.\nმხარეთა არგუმენტების, სადავო საქმეზე არსებული მასალების შესწავლის/შეფასების და განხორციელებული გადაანგარიშების შედეგებზე დაყრდნობით, საბჭოს მიაჩნია, რომ აუდიტის დეპარტამენტის მიერ, შემოსავლების სამსახურის 3.04.2025 წლის №6392 ბრძანება აღსრულებულია ამავე ბრძანებით მიღებული გადაწყვეტილების შესაბამისად და არ არსებობს საჩივრის დაკმაყოფილების სამართლებრივი საფუძველი.\nმომჩივანი ასევე ითხოვს სანქციებისაგან გათავისუფლებას საგადასახადო კოდექსის 269-ე მუხლის მე-7 ნაწილის საფუძველზე. საბჭო ვერ იმსჯელებს აღნიშნულ საკითხზე, ვინაიდან განსახილველ შემთხვევაში სადავოა (გასაჩივრებულია) შემოსავლების სამსახურის 3.04.2025 წლის №6392 ბრძანების აღსრულების შედეგები - რამდენად სწორად და სრულად აღსრულდა აღნიშნული გადაწყვეტილება აუდიტის დეპარტამენტის მიერ. შესაბამისად, საბჭო ვერ გასცდება აღნიშნულ ფარგლებს. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაგადასახადო დეკლარაციაში/გაანგარიშებაში გადასახადის შემცირება\nუკუკავშირი\nდაკავშირებული დოკუმენტები\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n17\n\nდოკუმენტის დათვალიერება\n\ninfohub@rs.ge",
    "title": "Document 07318ccd-0b48-4a74-8737-07f3a10e8411"
  }
}