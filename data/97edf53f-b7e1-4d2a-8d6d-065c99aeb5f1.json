{
  "id": "97edf53f-b7e1-4d2a-8d6d-065c99aeb5f1",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24096/2/2024\n13 იანვარი 2025\nდოკუმენტის #:\n24096/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n24 დეკემბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ერთობლივი შემოსავალი, პირველადი საგადასახადო დოკუმენტი, საგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№24096/2/2024 \n24 დეკემბერი 2024 \n\n\nგ ა დ ა წ ყ ვ ე ტ ი ლ ე ბ ა\n\n\nმომჩივანი: --- (ს/ნ ---)\nმოპასუხე: აუდიტის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 6.12.2024 წელს განიხილა და მიიღო გადაწყვეტილება --- ის 11.10.2024 წელს რეგისტრირებულ საჩივარზე (რეგისტრაციის №24096/2/2024). \n\n\nდავის საგანი:\n1. საშემოსავლო გადასახადის დარიცხვა;\n2. დაკისრებული სანქციებისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე.\n\n\nგასაჩივრებული გადაწყვეტილება: \n1. აუდიტის დეპარტამენტის 23.07.2024 წლის №041-38 საგადასახადო მოთხოვნა;\n2. შემოსავლების სამსახურის 2.10.2024 წლის №21527 ბრძანება.\n\n\nდარიცხული თანხა: \n588 974,58 ლარი. მათ შორის:\nსაშემოსავლო გადასახადი - 391 145\nჯარიმა - 148 077 \nსაურავი - 49 752,58 \n\n\nპროცედურული გარემოებები:\nგადასახადის გადამხდელის საქმიანობაა საქონლის და მცირე რაოდენობით ცხვრის ხორცის შესყიდვა-რეალიზაცია. გადასახადის გადამხდელად რეგისტრირებულია 2021 წლის 14 იანვარს. აუდიტის დეპარტამენტის 2024 წლის 4 ივნისის №13183 ბრძანების საფუძველზე ჩატარდა მომჩივნის 2021 წლის 14 იანვრიდან 2024 წლის პირველ აპრილამდე საქმიანობის კამერალური საგადასახადო შემოწმება. შემოწმების შედეგები აისახა 16.07.2024 წლის საგადასახადო შემოწმების აქტში, რომლის საფუძველზეც გამოიცა აუდიტის დეპარტამენტის 23.07.2024 წლის №17265 ბრძანება და №041-38 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 2.10.2024 წლის №21527 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები: \n1. საშემოსავლო გადასახადის \nდარიცხვა ფაქტების აღწერა \nმეწარმეს რეალიზაციები უფიქსირდება 2022 წლის აგვისტოს თვის საანგარიშო პერიოდიდან, ასევე, შესყიდვის აქტებიც ამავე პერიოდიდან არის წარმოდგენილი. გადასახადის გადამხდელს არ გააჩნია ობიექტი პროდუქციის რეალიზაციისთვის, ახორციელებს მხოლოდ დისტრიბუციას, კერძოდ, საქონელი შეაქვს სხვადასხვა მაღაზიასა და ბაზარში. გადასახადის გადამხდელი სხვადასხვა ფიზიკური პირისგან შესყიდვის აქტით ყიდულობს ადგილობრივი საქონლის და ცხვრის ხორცს, ხოლო ე.წ. „ბოინის“ (სასაკლაო) მომსახურებას თავად იხდის. მეწარმის განმარტებით საქონლისა და ცხვრის მხოლოდ ტან-ხორცის შესყიდვა ხორციელდება, ხოლო ნარჩენები (თავ-ფეხი, ტყავი და ა.შ.) უბრუნდება საქონლის მეპატრონეს, შესაბამისად, შესყიდვის აქტებში მითითებულია მხოლოდ ტან-ხორცის საფასური, რომელიც განსხვავდება ხორცის ხარისხის, ცხიმის შემცველობის, საქონლის ასაკის და სხვა კრიტერიუმის მიხედვით.\nგადასახადის გადამხდელის დეკლარირებული ფასნამატი 2022 წელს შეადგენდა 3%-ს, ხოლო 2023 წელს 2%-ს. მეწარმეს 2022-2023 წლებში საწყისი და საბოლოო სმფ-ების ნაშთები არ გააჩნია, რაც ასევე დასტურდება მეწარმის განმარტებითაც. შემოწმებით დადგინდა, რომ 2022 და 2023 წლების ფასნამატები მკვეთრად განსხვავდება ერთმანეთისგან (2022 წელს გამოვლინდა 9.8%, ხოლო 2023 წელს 160%-მდე). გადასახადის გადამხდელის წერილობითი განმარტებით 2023 წლის შესყიდვის აქტებში ტან-ხორცის ჯამურ წონაზე შეცდომით არის დამატებული შიდა გადაზიდვებში არსებული წონა, ასევე, გამოგზავნილია 2023 წელს შესყიდული საქონლის ექსელის ცხრილი, სადაც შეცვლილია ერთეულების ფასები, კერძოდ, ნაცვლად 5-10 ლარისა, დაფიქსირებულია 13-19 ლარი, ასევე, აღსანიშნავია, რომ 2022-2023 წლების შესყიდვის აქტებში არ არის დაფიქსირებული ფიზიკური პირების პირადი ნომრები.\nგადასახადის გადამხდელს არ გააჩნია ბუღალტრული აღრიცხვა, ასევე, არ ხორციელდება საქონლის საგადასახადო კოდექსით დადგენილი წესით ჩამოწერები, არ ხდება კონტროლი სასაქონლო მარაგების მოძრაობაზე, შესაბამისად, გადასახადის გადამხდელის საგადასახადო ვალდებულებები განისაზღვრა არაპირდაპირი მეთოდის გამოყენებით. ამასთან, ვინაიდან შესყიდვის აქტებში დაფიქსირებული მონაცემები არ აკმაყოფილებს საგადასახადო კოდექსის 72-ე მუხლის მოთხოვნებს (არ არის მითითებული პირადი ნომრები, ასევე, მეწარმის ახსნა-განმარტებით შესყიდვის აქტებში შეცდომით არის მითითებული საქონლის რაოდენობები და ღირებულებები). შემოსავლების სამსახურის უფროსის მიერ დამტკიცებული ერთობლივი შემოსავლიდან ხარჯების გამოქვითვის შესახებ №0256 სიტუაციური სახელმძღვანელოს გათვალისწინებით გადასახადის გადამხდელს დაერიცხა საშემოსავლო გადასახადი და შეეფარდა საგადასახადო კოდექსის 275-ე მუხლით განსაზღვრული ჯარიმა. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 136-ე, 49-ე, 61-ე, 73-ე, 79-ე, 79-ე, 81- ე, მე-100, 102-ე, 105-ე, 72-ე, 43-ე მუხლებზე და დადგენილ ფაქტობრივ გარემოებებზე დაყრდნობით მიიჩნევს, რომ რადგან გადასახადის გადამხდელი არ აწარმოებს ბუღალტრულ აღრიცხვას კანონმდებლობის შესაბამისად, ხოლო მისი სააღრიცხვო დოკუმენტაციით შეუძლებელი იყო დაბეგვრის ობიექტის დადგენა. შესაბამისად, არაპირდაპირი მეთოდის გამოყენებით საგადასახადო ვალდებულებების განსაზღვრა, კერძოდ, ხარჯებში დეკლარირებული შესყიდული სასაქონლომატერიალური ფასეულობების 75%-ის გათვალისწინება განხორციელდა მართლზომიერად. ამასთან, მომჩივანი საჩივრებში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ხოლო, დავის წარმოების პროცესში არ ყოფილა წარმოდგენილი იმგვარი მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს. \nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ საგადასახადო შემოწმების შედეგად  საგადასახადო ვალდებულებები განსაზღვრულია კანონმდებლობის მოთხოვნათა დაცვით, წარმოდგენილი საჩივრები აღნიშნულ ნაწილში დაუსაბუთებელია და არ უნდა დაკმაყოფილდეს. \n\n\nმომჩივნის არგუმენტაცია \nგადასახადის გადამხდელს არ აქვს სარეალიზაციო ობიექტი ის მხოლოდ დისტრიბუციას ახორციელებს და ამარაგებს სხვადასხვა იურიდიულ პირებს. ამდენად, მისი შემოსავლების 100% მიღებულია მხოლოდ ზედნადებების საფუძველზე. ასევე ბუღალტრის მიერ მოხდა ჩეკების ზედმეტად ამორტყმა, რის გამოც საშემოსავლო დეკლარაციაში შეცდომით იყო მითითებული თანხები. (წარმოადგინა ცხრილი). წარმოადგინა შესყიდვის აქტები და ითხოვს ერთობლივი შემოსავლების დაანგარიშებას გადასახადის გადამხდელის მიერ გამოწერილი ზედნადებების საფუძველზე. ამასთან, შემოსავლების სამსახურის პოზიცია შესყიდვის აქტებთან დაკავშირებით რომ ნოტარიულად უნდა იყოს დამოწმებული და დაფიქსირებული უნდა იყოს ფიზიკური პირების პირადი ნომრები გაუგებარია, ვინაიდან შემოწმების პროცესში ერთხელაც არ გაჟღერებულა მსგავსი მოთხოვნა. ხოლო რაც შეეხება იმას, რომ შეცვლილია შესყიდული საქონლის რაოდენობა ლოგიკურია, ვინაიდან გადასახადის გადამხდელი არ აწარმოებდა აღრიცხვას, შესაბამისად დაშვებული იყო შეცდომა, რომელიც გასწორებულია აუდიტის ჩართულობის შემდეგ. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 136-ე მუხლის პირველი ნაწილის თანახმად, გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა. \nხოლო, მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე. \nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის მიხედვით, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა. \nსაგადასახადო კოდექსის მე-100 მუხლის პირველი ნაწილის თანახმად, რეზიდენტის ერთობლივი შემოსავალი შედგება საქართველოში არსებული წყაროდან და საქართველოს ფარგლების გარეთ მიღებული შემოსავლებისაგან. \nსაგადასახადო კოდექსის 72-ე მუხლის პირველი ნაწილის თანახმად, პირველადი საგადასახადო დოკუმენტი არის წერილობითი დოკუმენტი, რომლითაც შესაძლებელია სამეურნეო ოპერაციის მონაწილე მხარეთა იდენტიფიცირება, აქვს თარიღი და მოიცავს მიწოდებული საქონლის/გაწეული მომსახურების ჩამონათვალსა და ღირებულებას. საქონლის/მომსახურების გაცვლის (ბარტერულ) ოპერაციაზე გამოწერილ პირველად საგადასახადო დოკუმენტში საქონლის ღირებულების (მათ შორის, საქონლის ერთეულის ფასის) მითითება სავალდებულო არ არის. \nდადგენილია, რომ გადასახადის გადამხდელი არ აწარმოებს ბუღალტრულ აღრიცხვას, არ ხორციელდება საქონლის დადგენილი წესით ჩამოწერა, არ ხდება კონტროლი სასაქონლო მარაგების მოძრაობაზე, არ გააჩნია ობიექტი პროდუქციის რეალიზაციისთვის და ახორციელებს მხოლოდ დისტრიბუციას. დეკლარირებული ფასნამატი 2022 წელს შეადგენდა 3%-ს, 2023 წელს 2%-ს, ხოლო შემოწმების შედეგად დადგინდა, რომ აღნიშნულ პერიოდებზე ფასნამატები მკვეთრად განსხვავდებოდა ერთმანეთისგან (2022 წელს გამოვლინდა 9.8%, ხოლო 2023 წელს 160%-მდე). \nმომჩივნის განმარტებით, 2023 წლის შესყიდვის აქტებში ტან-ხორცის ჯამურ წონაზე შეცდომით არის დამატებული შიდა გადაზიდვებში არსებული წონა, ასევე, შემოწმებისთვის მიწოდებულია 2023 წელს შესყიდული საქონლის ექსელის ცხრილი, სადაც შეცვლილია ერთეულების ფასები, შემოსავლები მიღებულია მხოლოდ ზედნადებების საფუძველზე. ასევე ბუღალტრის მიერ მოხდა ჩეკების ზედმეტად ამორტყმა, რის გამოც საშემოსავლო დეკლარაციაში შეცდომით იყო მითითებული თანხები (დაურთო ცხრილი, წარმოადგინა შესყიდვის აქტები). ითხოვს ერთობლივი შემოსავლების დაანგარიშებას გადასახადის გადამხდელის მიერ გამოწერილი ზედნადებების საფუძველზე. \nაღნიშნულთან დაკავშირებით, საბჭოს სხდომაზე საჩივრის ზეპირი მოსმენისას აუდიტის დეპარტამენტის წარმომადგენელმა განმარტა, რომ გადასახადის გადამხდელს რეალიზაციის დოკუმენტებში მითითებული ჰქონდა მაღალი ფასნამატი, რომელიც მკვეთრად განსხვავდებოდა დეკლარირებულ ფასნამატთან, კერძოდ 2022 წელს გამოვლინდა 9.8%, ხოლო 2023 წელს 160%-მდე. ამასთან, შემოწმების პროცესში წარმოდგენილი შესყიდვის აქტებში დაფიქსირებული მონაცემები არ აკმაყოფილებდა საგადასახადო კოდექსის 72-ე მუხლის მოთხოვნებს (არ იყო მითითებული პირადი ნომრები, ასევე, შეცდომით არის მითითებული შესყიდვის აქტებში საქონლის რაოდენობები და ღირებულებები), რაც ასევე დადასტურებულია გადასახადის გადამხდელის ახსნა განმარტებითაც. აღნიშნულიდან გამომდინარე, ხარჯებში გათვალისწინებულ იქნა დეკლარირებული შესყიდული სასაქონლო-მატერიალური ფასეულობების 75%. \nზემოაღნიშნული საკანონმდებლო ნორმების, დადგენილი ფაქტობრივი გარემოებების და მხარეთა არგუმენტების გათვალისწინებით, საბჭოს მიაჩნია, რომ ვინაიდან მომჩივანი არ აწარმოებდა ბუღალტრულ აღრიცხვას კანონმდებლობის შესაბამისად, ხოლო მისი სააღრიცხვო დოკუმენტაციით შეუძლებელი იყო დაბეგვრის ობიექტის დადგენა, არაპირდაპირი მეთოდის გამოყენებით საგადასახადო ვალდებულებების განსაზღვრა, კერძოდ, ხარჯებში დეკლარირებული შესყიდული სასაქონლომატერიალური ფასეულობების 75%-ის გათვალისწინება და შესაბამისად, საგადასახადო ვალდებულებების განსაზღვრა განხორციელდა მართლზომიერად. შესაბამისად, არ არსებობს სადავო ბრძანების გაუქმების და ამ ნაწილში მომჩივნის მოთხოვნის დაკმაყოფილების საფუძველი. \n\n\n2. დაკისრებული სანქციებისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე \nფაქტების აღწერა \nმომჩივანს აუდიტის დეპარტამენტის 23.07.2024 წლის №041-38 საგადასახადო მოთხოვნით დაეკისრა ჯარიმა 148 077 ლარის, ხოლო საურავი 49 752,58 ლარის ოდენობით. \n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 43-ე, 269-ე, 270-ე, 275-ე მუხლებზე და დადგენილ ფაქტობრივ გარემოებებზე დაყრდნობით განმარტავს, რომ გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული ჯარიმის მიმართ შემოსავლების სამსახურს მიზანშეწონილად არ მიაჩნია საგადასახადო კოდექსის 269-ე მუხლის მე-7 ნაწილის გამოყენება.\n ამდენად, გადასახადის გადამხდელის საჩივრები აღნიშნულ ნაწილში დაუსაბუთებელია და არ უნდა დაკმაყოფილდეს. \n\n\nმომჩივნის არგუმენტაცია \nმომჩივანი განმარტავს, რომ ბუღალტრის შეცდომის გამო მოხდა აღნიშნული და მას არ ჰქონდა წინასწარგანზრახული ქმედება დაემალა გადასახადი. ამდენად, მიაჩნია, რომ ეს ქმედება უნდა შეფასდეს როგორც შეცდომა და კეთილსინდისიერებაზე მითითებით ითხოვს დაკისრებული სანქციებისგან გათავისუფლებას. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 275-ე მუხლის მე-2 ნაწილის თანახმად, საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, − იწვევს დაჯარიმებას შემცირებული გადასახადის თანხის 50 პროცენტის ოდენობით. საგადასახადო კოდექსის 270-ე მუხლის პირველის ნაწილის თანახმად, საგადასახადო სანქცია არის პასუხისმგებლობის ზომა ჩადენილი საგადასახადო სამართალდარღვევისათვის. \nამავე მუხლის მე-2 ნაწილის თანახმად, საგადასახადო სანქცია გამოიყენება გაფრთხილების, საურავის, ფულადი ჯარიმის, სამართალდარღვევის საქონლის ან/და სატრანსპორტო საშუალების უსასყიდლოდ ჩამორთმევის სახით, ამ კოდექსით გათვალისწინებულ შემთხვევებში. \nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით. მომჩივანი განმარტავს, რომ ბუღალტრის შეცდომის გამო მოხდა აღნიშნული და მას არ ჰქონდა წინასწარგანზრახული ქმედება დაემალა გადასახადი. \nამდენად, მიაჩნია, რომ ეს ქმედება უნდა შეფასდეს როგორც შეცდომა და კეთილსინდისიერებაზე მითითებით ითხოვს დაკისრებული სანქციებისგან გათავისუფლებას. \nმომჩივნის არგუმენტი, რომ გადასახადების დაუდეკლარირებლობა გამოწვეული იყო ადამიანური ფაქტორით, კერძოდ ბუღალტრის მიზეზით, არ წარმოადგენს მომჩივნისთვის საპატიო გარემოებას საგადასახადო კანონმდებლობით გათვალისწინებული მოთხოვნების შეუსრულებლობისთვის. \nამდენად, საბჭოს მიაჩნია, რომ განსახილველ შემთხვევაში საქმის ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელი კეთილსინდისიერად შეცდა, ან არ იყო მისთვის ცნობილი ისეთი გარემოება, რამაც მისი პასუხისმგებლობა გამოიწვია. მომჩივანი ვერ ამტკიცებს, რომ ჩადენილი სამართალდარღვევა გამოწვეულია არა მისი დაუდევრობით, არამედ საქმიანობისათვის დამახასიათებელი თანმდევი გულისხმიერების მიუხედავად. \nსაბჭო განმარტავს, რომ გადასახადის გადამხდელის კეთილსინდისიერება უკავშირდება პირის სუბიექტურ დამოკიდებულებას მის მიერ ჩადენილი ქმედებისადმი. პირის დაუდევარი ქმედება არ შეიძლება გახდეს საგადასახადო პასუხისმგებლობისგან გათავისუფლების საფუძველი. შესაბამისად, მოცემულ შემთხვევაში არ არსებობს საგადასახადო კოდექსის 269-ე მუხლის მე-7 ნაწილის საფუძველზე მომჩივნის სანქციებისგან გათავისუფლების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nეკონომიკური საქმიანობით მიღებული შემოსავლები\nშემოსავლების/ხარჯების განსაზღვრა არაპირდაპირი მეთოდით\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n34\n\nდოკუმენტის დათვალიერება\n\ninfohub@rs.ge",
    "title": "Document 97edf53f-b7e1-4d2a-8d6d-065c99aeb5f1"
  }
}