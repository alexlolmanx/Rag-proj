{
  "id": "83929645-e0f3-42f6-b247-45334aaee060",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19334/2/2023\n25 მაისი 2023\nდოკუმენტის #:\n19334/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n04 მაისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაქმიანობის სახე:\nსაცალო ვაჭრობა\nსაკანონმდებლო ნორმა:\nერთობლივი შემოსავალი, შემოსავლებისა და ხარჯების აღრიცხვის პრინციპები, გადახდის წყაროსთან გადასახადის დაკავების წესი, დღგ-ით დასაბეგრი ოპერაციები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№19334/2/2023\n4.05.2023\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „-----“ (ს/ნ -----) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 4.05.2023 წელს განიხილა და მიიღო გადაწყვეტილება შპს „----“-ის 5.04.2023 წელს რეგისტრირებულ საჩივარზე (რეგისტრაციის №19334/2/2023).\n\n\nდავის საგანი: \nარაპირდაპირი მეთოდით საგადასახადო ვალდებულებების განსაზღვრისას გამოყენებული ფასნამატის ოდენობა.\n\n\nგასაჩივრებული გადაწყვეტილება: \n1. აუდიტის დეპარტამენტის 20.12.2022 წლის №021-125 საგადასახადო მოთხოვნა;\n2. შემოსავლების სამსახურის 20.03.2023 წლის №5389 ბრძანება.\n\n\nდარიცხული თანხა: 78 979 ლარი.\nმათ შორის: გადასახადი - 45 325\nდღგ - 17 769\nსაშემოსავლო გადასახადი - 27 556\nჯარიმა - 22 663\nსაურავი - 10 991\n\n\nფაქტების აღწერა/დარიცხვის საფუძვლები \nშპს „-----“-ის (ს/ნ -----) ძირითად საქმიანობას წარმოადგენს სურსათით ვაჭრობა, ქალაქ -----იჯარით აღებულ ფართში. აუდიტის დეპარტამენტის 6.12.2022 წლის კამერალური საგადასახადო შემოწმების აქტით შემოწმებულია მომჩივნის საქმიანობის 1.01.2019 წლიდან 1.09.2022 წლამდე პერიოდი. შემოწმების აქტის მიხედვით, სადავო დარიცხვა გამოწვეულია შემდეგი გარემოებებით: გადასახადის გადამხდელი არ აწარმოებს ბუღალტრულ აღრიცხვას, რის გამოც შეუძლებელია დაბეგვრის ობიექტის დადგენა. აღნიშნულიდან გამომდინარე საგადასახადო კოდექსის 73-ე მუხლის მე-5 ნაწილის საფუძველზე დასაბეგრი ბრუნვა განისაზღვრა არაპირდაპირი მეთოდით. შესამოწმებელ პერიოდზე მომჩივანმა წარადგინა ახსნა-განმარტებები, საბანკო ანგარიშების ამონაწერები და საიჯარო ხელშეკრულება.\nმომჩივანს დოკუმენტური რეალიზაცია განხორციელებული ჰქონდა მხოლოდ 2019 წელს, ურთიერთდამოკიდებულ პირზე. მან ვერ წარმოადგინა ინფორმაცია შესამოწმებელი პერიოდის საწყის ნაშთზე, რის გამოც შემოწმებისას შედგა საქონლის მოძრაობის ცხრილი 20.10.2014 წლიდან (კომპანიის რეგისტრაციის დღიდან) და დადგენილ იქნა 1.01.2019 წლის მდგომარეობით საქონლის ნაშთის ღირებულება. კომპანიას შესამოწმებელი პერიოდის ბოლოს არ გააჩნია საქონლის ნაშთი, რის გამოც საწყის ნაშთს დამატებული შეძენილი საქონელი მთლიანად იქნა რეალიზებული. რადგანაც გადასახადის გადამხდელს არ გააჩნდა ბუღალტრული აღრიცხვა და დოკუმენტური რეალიზაციითაც ვერ დგინდებოდა მისი ფასნამატი, რეალიზაციისას გამოყენებულ იქნა აუდირებული ფასნამატი, კატეგორიების მიხედვით. კერძოდ: თამბაქოს ნაწარმი - 5%, ალკოჰოლური სასმელი - 17%, კვერცხი და რძის პროდუქტი - 7%, ლუდი - 26%, პურ-ფუნთუშეული - 13%, სნექი - 22%, ტკბილეული - 21%, უალკოჰოლო სასმელი - 14%, ზეთი - 13%, ძეხვეული - 24% და სხვა დანარჩენზე - 14%. საგადასახადო კოდექსის 159-ე და 160-ე მუხლების გათვალისწინებით, გადასახადის გადამხდელს შესამოწმებელ პერიოდში გაეზარდა დღგ-ით დასაბეგრი ბრუნვა. მომჩივანს დაერიცხა დღგ და დაეკისრა ჯარიმა საგადასახადო კოდექსის 275-ე მუხლის მიხედვით. \nშემოწმების ბოლოს გადასახადის გადამხდელის დებიტორული და კრედიტორული დავალიანება შეადგენს 0 ლარს. კომპანიას ასევე არ გააჩნია სალაროში ფულის ნაშთი. გადასახადის გადამხდელი 2017-2022 წლებში არ გასცემდა ხელფასს და დივიდენდს. 1.01.2017 წლიდან 29.08.2022 წლებზე შედგენილ იქნა ფულის მოძრაობის ანალიზი, რის შედეგადაც შესამოწმებელი პერიოდის ბოლოს გადამხდელს დარჩა განკარგვადი თანხები. საგადასახადო კოდექსის 73-ე, 101-ე და 154-ე მუხლების გათვალისწინებით ნაშთად დარჩენილი ფულადი თანხა ჩაითვალა ხელფასად და დაიბეგრა გადახდის წყაროსთან საშემოსავლო გადასახადით. მომჩივანს ასევე დაეკისრა ჯარიმა საგადასახადო კოდექსის 275-ე მუხლით.\nსაგადასახადო შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 20.12.2022 წლის №021-125 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 20.03.2023 წლის №5389 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 136-ე მუხლის მე-3 ნაწილზე, 49-ე მუხლის პირველი ნაწილის „ე“ ქვეპუნქტზე, 61-ე მუხლის მე-3 ნაწილზე, 73-ე მუხლის მე-4 ნაწილზე, მე-5 ნაწილის „ა“ ქვეპუნქტზე და მე-9 ნაწილის „ბ“ ქვეპუნქტზე, მე-2 მუხლის მე-2 ნაწილზე, შესაბამის პერიოდში მოქმედი საგადასახადო კოდექსის 160-ე მუხლის „ა“ ქვეპუნქტზე, 161-ე მუხლის პირველი ნაწილის „ა.ა“ ქვეპუნქტზე, 159-ე მუხლის პირველი ნაწილის „ა“ ქვეპუნქტზე, 163-ე მუხლის პირველ ნაწილზე, 164-ე მუხლის პირველი ნაწილზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე და 43-ე მუხლის მე-4 ნაწილზე, ფაქტობრივ გარემოებებზე და ვინაიდან გადამხდელი არ აწარმოებდა ბუღალტრულ აღრიცხვას და მისი სააღრიცხვო დოკუმენტით შეუძლებელი იყო დაბეგვრის ობიექტის დადგენა, გადამხდელის საგადასახადო ვალდებულებების განსაზღვრა არაპირდაპირი მეთოდის გამოყენებით მიიჩნია მართლზომიერად. ასევე, შემოწმებით დადგენილი დღგ-ით დასაბეგრი ბრუნვის და სალაროში არსებული ფულადი სახსრების ნაშთის საწარმოს დირექტორზე ხელფასის სახით განაცემად განხილვა შესაბამისობაშია კანონმდებლობის მოთხოვნებთან. \nმომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ამასთან, დავის წარმოების პროცესში არ ყოფილა წარმოდგენილი შესაბამისი არგუმენტები/მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს.\nზემოაღნიშნული საკანონმდებლო ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ შემოწმების შედეგად განსაზღვრული საგადასახადო ვალდებულებები შესაბამისობაშია კანონმდებლობის მოთხოვნებთან, საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nუცნობია თუ რომელი კომპანიის აუდირებული მონაცემები იქნა გამოყენებული ფასნამატის განსაზღვრისას. ზოგადად, არაპირდაპირი მეთოდით ფასნამატის განსაზღვრა არ არის ზუსტი მეთოდი რეალური ფასნამატის და შემოსავლების განსაზღვრისთვის, მითუმეტეს სხვა კომპანიის შემოწმების მონაცემების გამოყენება. აქტში მითითებული ფასნამატი კატეგორიების მიხედვით არის აშკარად მაღალი. წლების მიხედვით საერთო ფასნამატი გამოვიდა 2019 წ - 16,5%, 2020 წ - 17%, 2021 წ - 13%. აქტში მითითებულია, რომ გამოვლენილი კატეგორიების გარდა სხვა დანარჩენზე გავრცელებულია 14%, რაც სავარაუდოდ აუდირებულ (უცნობ) კომპანიაშიც საერთო ფასნამატი იყო არაუმეტეს 14%. უნდა გაუქმდეს შემოსავლების სამსახურის 20.03.2023 წლის №5389 ბრძანება, აუდიტის დეპარტამენტს დაევალოს საქონლის სარეალიზაციო ფასად გამოიყენოს წლების მიხედვით არაუმეტეს 14% და შესაბამისად შეამციროს აქტით ზედმეტად დარიცხული თანხები.\n\n\nდავების განხილვის \nსაბჭო მხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის პირველი და მე-3 ნაწილების თანახმად:\n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა.\n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე. \nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nამავე კოდექსის 161-ე მუხლის პირველი ნაწილის „ა“ ქვეპუნქტის 1.01.2021 წლამდე მოქმედი რედაქციით, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა.\nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციებია დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი. ამავე კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nსაბჭო ყურადღებას ამახვილებს იმ გარემოებაზე, რომ გადასახადის გადამხდელი არ აწარმოებდა ბუღალტრულ აღრიცხვას და ვინაიდან ვერ დადგინდა მომჩივნის დოკუმენტური რეალიზაციის ფასნამატი, მიიჩნევს, რომ შემოწმების მიერ მსგავსი საქმიანობის განმახორციელებელი პირის მიერ დაფიქსირებული და საგადასახადო შემოწმების შედეგად დადასტურებული ფასნამატის გამოყენება მართლზომიერია. \nაღნიშნულიდან გამომდინარე საბჭო მიიჩნევს, რომ მომჩივნის საგადასახადო ვალდებულებები არაპირდაპირი მეთოდით განსაზღვრულია მართლზომიერად, არსებული გარემოებების გათვალისწინებით, მოქმედი კანონმდებლობის შესაბამისად და არ არსებობს საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n25\n\nდოკუმენტის დათვალიერება\n\ninfohub@rs.ge",
    "title": "Document 83929645-e0f3-42f6-b247-45334aaee060"
  }
}