{
  "id": "287aa9d5-8e42-431e-b28b-ab43d3b95f3d",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №25473/2/2025\n10 ოქტომბერი 2025\nდოკუმენტის #:\n25473/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n07 ოქტომბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nგანუხლველად დარჩა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაჩივრის განხილვაზე უარის თქმა\nჩამოტვირთვა\nგაზიარება\n№25473/2/2025 \n07 ოქტომბერი 2025 \n\n\nგ ა დ ა წ ყ ვ ე ტ ი ლ ე ბ ა \n\n\nმომჩივანი: --- (ს/ნ ---)\nმოპასუხე: აუდიტის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 2.10.2025 წელს განიხილა და მიიღო გადაწყვეტილება ---ის 16.07.2025 წელს რეგისტრირებულ საჩივარზე (რეგისტრაციის №25473/2/2025).\n\n\nდავის საგანი: \nშემოსავლების სამსახურის 1.05.2025 წლის №8339 ბრძანების აღსრულების შედეგები.\n\n\nგასაჩივრებული გადაწყვეტილება: \n1. აუდიტის დეპარტამენტის 1.07.2025 წლის №006-208 საგადასახადო მოთხოვნა;\n2. შემოსავლების სამსახურის 11.07.2025 წლის №15747 ბრძანება.\n\n\nდარიცხული თანხა: 34 915.49 ლარი. \nმათ შორის:\nდღგ - 33 897.70 \nსაურავი - 1 017.79\n\n\nფაქტების აღწერა/დარიცხვის საფუძვლები\nგადასახადის გადამხდელი ახორციელებს ცხოველთა მოვლის (გრუმინგ) მომსახურებას. გადასახადის გადამხდელად რეგისტრირებულია 14.09.2022 წელს. დღგ-ის გადამხდელად არ არის რეგისტრირებული. რეგისტრაციის ადგილია ---, ----, საქმიანობის ადგილი - ---, ---. №58. 1.01.2022 წლიდან 1.01.2025 წლამდე საანგარიშო პერიოდებში დღგ-ის გადამხდელად სავალდებულო რეგისტრაციის სისწორის განსაზღვრის მიზნით, აუდიტის დეპარტამენტის 30.01.2025 წლის №1044 ბრძანების საფუძველზე ჩატარდა მომჩივნის საქმიანობის კამერალური საგადასახადო შემოწმება. \n\n\nსაგადასახადო შემოწმების შედეგები აისახა 28.03.2025 წლის საგადასახადო შემოწმების აქტში, საიდანაც ირკვევა, რომ: \nზემოთ ხსენებული საქმიანობის გარდა გადასახადის გადამხდელი ახდენს ცხოველთა საკვების შეძენასა და რეალიზაციას. მეწარმეს 1.01.2022 წლიდან 1.01.2025 წლამდე საანგარიშო პერიოდებში საკონტროლო-სალარო აპარატზე უფიქსირდება 17 591 ლარის, ხოლო პოს-ტერმინალზე 353 045 ლარის  შემოსავალი. დადგინდა, რომ გადასახადის გადამხდელის მიერ განხორციელებულმა დღგ-ით დასაბეგრმა ოპერაციებმა 12.12.2023 წელს გადააჭარბა 100 000 ლარს. აღნიშნული თარიღიდან განისაზღვრა დღგ-ის გადამხდელად რეგისტრაციის ვალდებულება და ამ პერიოდის შემდგომ განხორციელებული ბრუნვები დაექვემდებარა დღგ-ით დაბეგვრას. 2022 წლიდან მიღებული აქვს საგადასახადო ანგარიშ-ფაქტურები სარეალიზაციო პროდუქციის შეძენაზე, მცირე ღირებულების ძირითად საშუალებებსა და ელ. ენერგიის ღირებულებაზე. \nგამომდინარე იქიდან, რომ მომჩივანი არ იყო რეგისტრირებული დღგ-ის გადამხდელად, მიღებულ საგადასახადო ანგარიშ-ფაქტურებზე ჩათვლა არ განხორციელებულა. მეწარმეს დაერიცხა დღგ და დაეკისრა ჯარიმა საგადასახადო კოდექსის 282-ე მუხლით. შემოწმების აქტის საფუძველზე გამოიცა აუდიტის დეპარტამენტის 31.03.2025 წლის №6103 ბრძანება და 1.04.2025 წლის №006-55 საგადასახადო მოთხოვნა, რაც გასაჩივრდა შემოსავლების სამსახურში. \nშემოსავლების სამსახურის 1.05.2025 წლის №8339 ბრძანებით საჩივარი დაკმაყოფილდა ნაწილობრივ: \n- პირველ სადავო საკითხთან დაკავშირებით, დღგ-ის ჩასათვლელი თანხების დაზუსტების მიზნით: \nა) გადასახადის გადამხდელს მიეცა წინადადება ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს დღგ-ის ჩათვლის უფლების დამადასტურებელი დოკუმენტაცია/მტკიცებულებები; \nბ) აუდიტის დეპარტამენტს დაევალა დამატებით შეისწავლოს როგორც წარდგენილი, ასევე, შემოსავლების სამსახურის გადასახადების ადმინისტრირების საინფორმაციო სისტემაში არსებული დღგის ჩათვლის უფლების დამადასტურებელი დოკუმენტები და დღგ-ის ჩათვლის მიღებასთან დაკავშირებით კანონმდებლობით დადგენილი შეზღუდვების გათვალისწინებით, განახორციელოს საგადასახადო ვალდებულებების კორექტირება (შემცირება); \n- საგადასახადო კოდექსის 269-მუხლის მე-7 ნაწილის საფუძველზე, გათავისუფლდა აუდიტის დეპარტამენტის 1.04.2025 წლის №006-55 საგადასახადო მოთხოვნით განსაზღვრული ჯარიმისგან და აღნიშნული საგადასახადო მოთხოვნის საფუძველზე განსაზღვრულ საგადასახადო ვალდებულებებზე დარიცხული საურავისგან (ამ გადაწყვეტილების მიღების თარიღისთვის); \n- დანარჩენ ნაწილში საჩივარი არ დაკმაყოფილდა. \nშემოსავლების სამსახურის 1.05.2025 წლის №8339 ბრძანების აღსრულების შედეგად, აუდიტის დეპარტამენტის 26.06.2025 წლის დასკვნის საფუძველზე დარიცხული თანხები შემცირდა სულ 12 854 ლარით, მათ შორის, გადასახადი 1 384 ლარით და ჯარიმა 11 470 ლარით, ასევე შესაბამისი საურავი. \nაღნიშნული დასკვნიდან ირკვევა, რომ : \n- შესწავლილ იქნა გადასახადის გადამხდელის მიერ მიღებული ჩათვლის დამადასტურებელი დოკუმენტები (საგადასახადო ანგარიშ-ფაქტურები). ჩასათვლელი თანხის გაანგარიშებისას გათვალისწინებულ იქნა მომწოდებლებისათვის გადახდილი დღგ-ის ის ნაწილი, რომელიც გამოყენებულ იქნა დღგ-ით დასაბეგრ ოპერაციებში. გადაანგარიშების ეტაპზე მიღებული/ჩასათვლელი დღგ-ის ოდენობა აღემატება საგადასახადო შემოწმების აქტში ასახულ მონაცემებს, შესაბამისად, გაიზარდა ჩასათვლელი თანხა და შემცირდა საგადასახადო შემოწმების შედეგად დარიცხული თანხები. \n- შემოსავლების სამსახურის ბრძანების შესაბამისად, შემცირდა საგადასახადო შემოწმების შედეგად დარიცხული სანქციები. დასკვნის საფუძველზე გამოიცა 30.06.2025 წლის №14195 ბრძანება და 1.07.2025 წლის №006-208 საგადასახადო მოთხოვნა, რაც გასაჩივრდა შემოსავლების სამსახურში, რომლის 11.07.2025 წლის №15747 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დარჩეს განუხილველი შემდეგ გარემოებათა გამო: \nდავების განხილვის საბჭოში წარმოდგენილ საჩივარში მომჩივანი გასაჩივრებულ დოკუმენტში მიუთითებს შემოსავლების სამსახურის 11.07.2025 წლის №15747 ბრძანებას (რაც ახლავს საჩივარს), ხოლო არგუმენტებში მითითებულია შემდეგი ტექსტი: „აუდიტის დეპარტამენტის მიერ არ იქნა სრულყოფილად აღსრულებული შემოსავლების სამსახურის ბრძანება. აუდიტის დეპარტამენტის მიერ არ იქნა  გათვალისწინებული მომჩივნის არგუმენტები. ითხოვს დაევალოს აუდიტის დეპარტამენტს შემოსავლების სამსახურის ბრძანების სრულყოფილად აღსრულება“. \nვინაიდან, საჩივარი არ აკმაყოფილებდა საქართველოს საგადასახადო კოდექსის მე-300 მუხლის პირველი ნაწილის მოთხოვნებს, საჩივარში არ იყო მითითებული საკონტაქტო მისამართი სრულად (მითითებულია მხოლოდ თბილისი), საჩივრიდან არ ირკვეოდა მოთხოვნის არსი (არ იყო წარმოდგენილი არგუმენტები (შემოსავლების სამსახურის ბრძანების არასრულად/არასწორად აღსრულებაზე)), არ ერთვოდა გასაჩივრებული გადაწყვეტილებები (აუდიტის დეპარტამენტის მიერ გამოცემული სადავო აქტები), მომჩივანს 17.07.2025 წლის №03/53025 წერილით დაუდგინდა ხარვეზი და მიეცა მისი გამოსწორების ვადა - წერილის ჩაბარებიდან 10 კალენდარული დღე. \nასევე განემარტა, რომ მითითებულ ვადაში დადგენილი ხარვეზის სრულად გამოუსწორებლობის შემთხვევაში საგადასახადო კოდექსის 301-ე მუხლის „ვ“ ქვეპუნქტის შესაბამისად, საჩივარი დარჩებოდა განუხილველი. გადასახადის გადამხდელი 17.07.2025 წლის №03/53025 წერილს გადასახადის გადამხდელის ავტორიზებული მომხმარებლის გვერდზე გაეცნო 29.07.2025 წელს. \nსაჩივრის განხილვისას ხარვეზი გამოსწორებული არ არის. საჩივარზე მითითებულ ტელეფონის ნომერზე დაკავშირებისას მომჩივნის წარმომადგენელმა, განმარტა რომ სადავო თანხის გადახდაზე შედგენილია გრაფიკი, რაც მისთვის მისაღებია და ხარვეზის გამოსწორების საფუძველი აღარ არსებობს (საჩივრის მიმართ ინტერესი აღარ აქვს). საგადასახადო კოდექსის 301-ე მუხლის „ვ“ ქვეპუნქტის თანახმად, დავის განმხილველი ორგანო საჩივარს არ განიხილავს, თუ საჩივარი არ აკმაყოფილებს პროცედურულ მოთხოვნებს და მომჩივანმა ხარვეზი არ გამოასწორა დავის განმხილველი ორგანოს მიერ დადგენილ ვადაში. აღნიშნული გარემოებების და იმ ფაქტის გათვალისწინებით, რომ ხარვეზი გამოსწორებული არ არის, საბჭოს მიაჩნია, რომ სახეზეა საჩივრის საგადასახადო კოდექსის 301-ე მუხლის „ვ“ ქვეპუნქტის შესაბამისად განუხილველად დატოვების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „დ“ ქვეპუნქტით და გადაწყვიტა: \n\n\n1. საჩივარი დარჩეს განუხილველი; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nგანუხილველობის სხვა საფუძვლები\nუკუკავშირი\nდაკავშირებული დოკუმენტები\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n39\n\nდოკუმენტის დათვალიერება\n\ninfohub@rs.ge",
    "title": "Document 287aa9d5-8e42-431e-b28b-ab43d3b95f3d"
  }
}