{
  "id": "6c6f6069-b74e-4e13-ac37-742301b7f43a",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №8903/2/2019\n22 დეკემბერი 2022\nდოკუმენტის #:\n8903/2/2019\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n10 ივნისი 2020\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nდაკმაყოფილდა\nდამრიცხველი ორგანო:\nაუდიტის დეპარტამენტი\nჩამოტვირთვა\nგაზიარება\n№8903/2/2019\n10.06.2020\n\n\nგ ა დ ა წ ყ ვ ე ტ ი ლ ე ბ ა \n\n\n\n\n\n\nმომჩივანი: შპს -----------------\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 10.06.2020 წელს განიხილა და მიიღო გადაწყვეტიება შპს -------------ს 6.08.2019 წელს რეგისტრირებულ საჩივარზე (რეგისტრაციის№8903/2/2019). \n\n\n\n\nდავის საგანი:\nდებიტორული დავალიანების (აქტივის) ჩუქებად ჩათვლა და მოგების გადასახადით დაბეგვრა.\n\n\nგასაჩივრებული გადაწყვეტილება:\n1.აუდიტის  დეპარტამენტის 31.05.2019 წლის №094-84 „საგადასახადო მოთხოვნა“;\n2.შემოსავლების  სამსახურის 26.07.2019 წლის №25786 ბრძანება.\n\n\nდარიცხული თანხა: 474 102 ლარი.\nმათ შორის:\nდღგ - (-15 812) ლარი\nმოგების გადასახადი - 326 609 ლარი\nჯარიმა - 163305 ლარი\nსაურავი - 0 ლარი.\n\n\nფაქტების აღწერა/დარიცხვის საფუძვლები\nმომჩივნის საქმიანობის ძირითად საგანს წარმოადგენს საცალო და საბითუმო ვაჭრობა ნავთობპროდუქტებით, რომელთა შეძენაც ხდება ადგილობრივ ბაზარზე.\nშემოსავლების სამსახურის აუდიტის დეპარტამენტის მიერ ჩატარდა გადასახადის გადამხდელის 7.01.2017 წლიდან 1.01.2019 წლამდე საანგარიშო პერიოდის საგადასახადო შემოწმება, რაზეც 2019 წლის 28 მაისს შედგა საგადასახადო შემოწმების აქტი.\nშემოწმების აქტის მიხედვით, შესამოწმებელ პერიოდში  მომჩივანს  მოყვება  რეზიდენტი იურიდული პირებზე რიცხული დებიტორული დავალიანება, რომლის მიმართ არ განუხორციელებია რაიმე ქმედება (წერილობითი მოთხოვნა ან სხვა სახის სამართლებრივი მოქმედება), რომლებიც დაკავშირებული იქნებოდა მის დაფარვასთან.\n\n\nშემოწმებით, სამოქალაქო კოდექსის 129-ე მუხლის საფუძველზე, დავალიანების თანხები ჩაითვალა მოთხოვნის (აქტივის) ჩუქებად 2018 წლის დეკემბრის თვეში და დაიბეგრა მოგების გადასახადით საგადასახადო კოდექსის 98³ მუხლის თანახმად.\nშემოწმების აქტის საფუძველზე გამოიცა აუდიტის დეპარტამენტის 30.05.2019 წლის №17483 ბრძანება, 31.05.2019 წლის №094-84 საგადასახადო მოთხოვნა რომელიც გადასახადის გადამხდელმა გაასაჩივრა შემოსავლების სამსახურში.\nშემოსავლების სამსახურის 26.07.2019 წლის №25786 ბრძანებით, საჩივარი დაკმაყოფილდა ნაწილობრივ, მომჩივანს მიეცა წინადადება ამ ბრძანების ჩაბარებიდან 10 სამუშაო დღის ვადაში აუდიტის დეპარტამენტს წარუდგინოს საკუთარი არგუმენტაციის დამადასტურებელი დოკუმენტაცია/მტკიცებულებები, ხოლო აუდიტის დეპარტამენტს დაევალა გადასახადის გადამხდელის მონაწილეობით დამატებით შეისწავლოს წარმოდგენილი მტკიცებულებები და სათანადო საფუძვლების არსებობის შემთხვევაში განახორციელოს საგადასახადო შემოწმების აქტით დარიცხული თანხების კორექტირება (შემცირება).\nშემოსავლების სამსახურის 26.07.2019 წლის №25786 ბრძანება 6.08.2019 წელს გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 97-ე და 98³ მუხლების პირველ ნაწილებზე, საქართველოს ზოგადი ადმინისტრაციული კოდექსის მე-2 და 96–ე მუხლებზე და მიაჩნია, რომ გასაჩივრებული ადმინისტრაციულ-სამართლებრივი აქტი მოკლებულია დასაბუთებას. საჩივრის განხილვისას გამოთქმული მოსაზრებებისა და ზემოაღნიშნული სამართლებრივი საფუძვლებიდან გამომდინარე, გადასახადის გადამხდელს უნდა მიეცეს წინადადება აუდიტის დეპარტამენტს წარუდგინოს საკუთარი არგუმენტაციის დამადასტურებელი დოკუმენტაცია/მტკიცებულებები, ხოლო აუდიტის დეპარტამენტს უნდა დაევალოს გადასახადის გადამხდელის მონაწილეობით დამატებით შეისწავლოს წარმოდგენილი დოკუმენტაცია/მტკიცებულებები და სათანადო საფუძვლების არსებობის შემთხვევაში განახორციელოს საგადასახადო შემოწმების აქტით დარიცხული თანხების კორექტირება (შემცირება).\n\n\nმომჩივნის არგუმენტაცია\nარსებული დებიტორული დავალიანება წარმოშობილია 2010-2014 წლების საანგარიშო პერიოდებში, მოთხოვნის რეჟიმშია და არ არსებობს არანაირი გარემოება, რომ აღნიშნული ჩაითვალოს ვალის პატიებად (მოთხოვნის ჩუქებად). ბუღალტრული ჩანაწერებით ირკვევა, რომ აღნიშნული მოთხოვნა ასახულია 1400 საბუღალტრო ანგარიშზე (არსებული მოთხოვნა არ არის ჩამოწერილი როგორც უიმედო ვალი) და კომპანია თანხის ამოღების მოლოდინშია.\nშემმოწმებელს წარედგინა ინფორმაცია, სადაც აღწერილია, რომ თითოეულ მათგანზე განხორციელებულია შესაბამისი რეაგირება, კერძოდ, გაგზავნილია შეტყობინებები, შეტანილია სარჩელი აღსრულების ეროვნულ ბიუროში და ა.შ.. ადრესატი არ იძებნება იურიდიულ მისამართზე და კომპანიის მიერ გაგზავნილი დაზღვეული წერილები ბრუნდება უკან, რომლის დოკუმენტაცია არსებობს და ცნობილია შემოწმებისათვის. ამასთან, შემოწმების პროცესში გამოიკვეთა ის გარემოებაც, რომ შპს ----- არის კეთილსინდისიერი გადამხდელი და, რომ არა ზემოხსენებული დარიცხვა, ნაცვლად თანხების დარიცხვისა შემოწმების აქტით ბიუჯეტიდან 15 812 ლარის მოთხოვნის უფლებაც უჩნდება.\nდებიტორული დავალიანება წარმოშობის მომენტშივე დაბეგრილია მოგების და დამატებული ღირებულების გადასახადებით და ითხოვს ამ ნაწილში დარიცხული თანხების გაუქმებას, რადგან ჩუქებად განხილვა ნიშნავს ერთხელ მოგების გადასახადით დაბეგრილის მეორედ, ამავე გადასახადით დაბეგვრას.\nდაევალათ დოკუმენტაციის წარდგენა, თუმცა მიაჩნია, რომ დოკუმენტების წარდგენის გარეშეც შესამცირებელია დარიცხვა. უსამართლოდ მიაჩნია ერთობლივ შემოსავალში ასახული და მოგების გადასახადით დაბეგრილი მოთხოვნების კვლავ მოგების გადასახადით დაბეგვრა.\n\n\nდავების განხილვის საბჭო\nმხარეთა  არგუმენტაციისა  და  წარმოდგენილი  დოკუმენტაციის  განხილვის  შემდეგ  საბჭომ მიიჩნია, რომ საჩივარი უნდა დაკმაყოფილდეს შემდეგ გარემოებათა გამო:\nსაქართველოს ზოგადი ადმინისტრაციული კოდექსის (შემდგომ - ადმინისტრაციული კოდექსი) 96-ე მუხლის პირველი ნაწილის თანახმად, ადმინისტრაციული ორგანო ვალდებულია ადმინისტრაციული წარმოებისას გამოიკვლიოს საქმისათვის მნიშვნელობის მქონე ყველა გარემოება და გადაწყვეტილება მიიღოს ამ გარემოებათა შეფასებისა და ურთიერთშეჯერების საფუძველზე. მტკიცებულებათა გამოკვლევისათვის ადმინისტრაციული კოდექსის 97-ე მუხლის თანახმად, ადმინისტრაციული ორგანო უფლებამოსილია გამოითხოვოს საქმესთან დაკავშირებული დოკუმენტები, შეაგროვოს ცნობები, მოუსმინოს დაინტერესებულ მხარეებს და მტკიცებულებათა შეგროვების გამოკვლების და შეფასების მიზნით მიმართოს კანონმდებლობით გათვალისწინებულ სხვა ზომებს.\nადმინისტრაციული კოდექსის 96-ე მუხლის მე-2 ნაწილის თანახმად, დაუშვებელია, ინდივიდუალური ადმინისტრაციულ–სამართლებრივი აქტის გამოცემას საფუძვლად დაედოს ისეთი გარემოება ან ფაქტი, რომელიც კანონით დადგენილი წესით არ არის გამოკვლეული ადმინისტრაციული ორგანოს მიერ.\nდავების განხილვის საბჭო განმარტავს, რომ მოქმედი კანონმდებლობის მიხედვით, ინდივიდუალური ადმინისტრაციულ-სამართლებრივი აქტი, რომელიც გამოცემულია წერილობითი სახით, აუცილებელია შეიცავდეს დასაბუთებას, კერძოდ, მასში მითითებული უნდა იყოს ის სამართლებრივი და ფაქტობრივი წანამძღვრები, რომელთა საფუძველზეც გამოიცა იგი.\nსაქმის ირგვლივ არსებული მასალებით, კერძოდ, შემოწმების აქტის მიხედვით, შესამოწმებელ პერიოდში მომჩივანს გააჩნია რეზიდენტ იურიდიულ პირებზე რიცხული დებიტორული დავალიანება, რომლის მიმართ არ განუხორციელებია რაიმე ქმედება (წერილობითი მოთხოვნა ან სხვა სახის სამართლებრივი მოქმედება), რომლებიც დაკავშირებული იქნებოდა მის დაფარვასთან. შესაბამისად, დებიტორული დავალიანების თანხა 2018 წლის დეკემბრის თვეში, მოთხოვნის ხანდაზმულობის ვადის გასვლის გამო ჩაითვალა დებიტორული დავალიანების მოთხოვნის (აქტივის) ჩუქებად და დაიბეგრა მოგების გადასახადით. ამავდროულად, მომჩივანის განმარტებით, არსებული დებიტორული დავალიანება წარმოშობილია 2010-2014 წლების საანგარიშო პერიოდებში, მოთხოვნის რეჟიმშია და არ არსებობს არანაირი გარემოება, რომ აღნიშნული ჩაითვალოს ვალის პატიებად (მოთხოვნის ჩუქებად). შემმოწმებელს წარედგინა ინფორმაცია, სადაც აღწერილია, რომ თითოეულ მათგანზე განხორციელებულია შესაბამისი რეაგირება: გაგზავნილია შეტყობინებები, ადრესატი არ იძებნება იურიდიულ მისამართზე და კომპანიის მიერ გაგზავნილი დაზღვეული წერილები ბრუნდება უკან (რომლის დოკუმენტაცია არსებობს), შეტანილია განცხადება აღსრულების ეროვნულ ბიუროში და ა.შ. ამასთან, დებიტორული დავალიანება წარმოშობის მომენტშივე დაბეგრილია მოგების და დამატებული ღირებულების გადასახადებით.\nსაგადასახადო კოდექსის 97-ე მუხლის პირველი ნაწილის „გ“ ქვეპუნქტის თანახმად, რეზიდენტი საწარმოს მოგების გადასახადით დაბეგვრის ობიექტია უსასყიდლოდ საქონლის მიწოდება/მომსახურების გაწევა ან/და ფულადი სახსრების გადაცემა.\nამავე კოდექსის 98³ მუხლის პირველი ნაწილის თანახმად, ამ მუხლის მიზნებისათვის საქონლის მიწოდება ან მომსახურების გაწევა, რომლის მიზანი არ არის მოგების, შემოსავლის ან კომპენსაციის მიღება, უსასყიდლოდ მიწოდებად ითვლება.\nდავების განხილვის საბჭოს მიაჩნია, რომ გასაჩივრებული ადმინისტრაციულ-სამართლებრივი აქტი,  ასევე შესამოწმებელ პერიოდში დებიტორული დავალიანების (მოთხოვნების) ჩუქებად განხილვა მოკლებულია როგორც ფაქტობრივ, ასევე სამართლებრივ დასაბუთებას. \nამდენად, საქმესთან არსებული მასალების საფუძველზე, მხარეთა არგუმენტაციის და ფაქტობრივი გარემოებების გათვალისწინებით, ვინაიდან არ იკვეთება, რომ გარიგების მიზანს წარმოადგენდა უსასყიდლო მიწოდება, დებიტორული დავალიანება აღრიცხულია 2010-2014 წლების საანგარიშო პერიოდებში, რომელიც დაბეგრილია მოგების და დამატებული ღირებულების გადასახადებით და არ არის ჩამოწერილი, ასევე გადასახადის გადამხდელის მხრიდან მოვალეებს გაეგზავნათ შესაბამისი პრეტენზიები, ამასთან მოთხოვნის დაკმაყოფილების მიზნით მომჩივანმა მიმართა სამართლებრივ მექანიზმს - აღსრულების ეროვნულ ბიუროს და არც დებიტორული დავალიანების (მოთხოვნის), როგორც აქტივის ჩუქება დასტურდება, საბჭოს მიაჩნია, რომ შესამოწმებელ პერიოდში დებიტორული დავალიანების (მოთხოვნების) ჩუქებად განხილვის და მოგების გადასახადით დაბეგვრის საფუძვლები არ არსებობს.\n\n\nსაბჭომ  იხელმძღვანელა  საქართველოს  საგადასახადო  კოდექსის  304-ე  მუხლის  პირველი ნაწილის „ა“ ქვეპუნქტით და\nგადაწყვიტა:\n\n\n1. საჩივარი დაკმაყოფილდეს;\n2. სადავო ნაწილში გაუქმდეს აუდიტის დეპარტამენტის 31.05.2019 წლის №094-84 „საგადასახადო მოთხოვნა“ და შემოსავლების სამსახურის 26.07.2019 წლის №25786 ბრძანება;\n3.დაევალოს აუდიტის დეპარტამენტს უზრუნველყოს გადასახადის გადამხდელის საგადასახადო ვალდებულებების კორექტირება (შემცირება) ამ გადაწყვეტილების შესაბამისად;\n4.გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\n \nჩამოტვირთვა\nგაზიარება\nთეგები:\nუსასყიდლოდ მიწოდება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n56\n\nდოკუმენტის დათვალიერება\n\ninfohub@rs.ge",
    "title": "Document 6c6f6069-b74e-4e13-ac37-742301b7f43a"
  }
}