{
  "id": "3d373872-7a10-4b15-8671-ca02768ebbc7",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18944/2/2023\n20 აპრილი 2023\nდოკუმენტის #:\n18944/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n17 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nვალის მართვის დეპარტამენტი\nსაკანონმდებლო ნორმა:\nსაგადასახადო შეთანხმების არსი, საგადასახადო შეთანხმების გაფორმება, საჩივრის განხილვა\nჩამოტვირთვა\nგაზიარება\n№18944/2/2023\n17.03.2023\n\n\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\n\n\nმომჩივანი: შპს---------ს (ს/ნ -------------------) \nმოპასუხე: ვალის მართვის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 17.03.2023 წელს განიხილა და მიიღო გადაწყვეტილება შპს---------ის 23.02.2023 წელს რეგისტრირებულ საჩივარზე (რეგისტრაციის №18944/2/2023).\n\n\nდავის საგანი: \nსაგადასახადო შეთანხმებით გათვალისწინებული ვალდებულების შეუსრულებლობა ამ შეთანხმებით განსაზღვრულ ვადაში.\n\n\nგასაჩივრებული გადაწყვეტილება: \n1. ვალის მართვის დეპარტამენტის 19.12.2022 წლის №31881 ბრძანება;\n2. შემოსავლების სამსახურის 30.01.2023 წლის №1343 ბრძანება.\n\n\nდარიცხული თანხა: \nჯარიმა - 69 982 ლარი.\n\n\nფაქტების აღწერა\nმომჩივანსა და შემოსავლების სამსახურს შორის 24.08.2022 წელს გაფორმდა საგადასახადო შეთანხმების №ა432-21 აქტი, 26.04.2022 წლის მდგომარეობით არსებულ საგადასახადო დავალიანებაზე შემდეგი პირობებით:\n3.1. გადასახდელი საგადასახადო დავალიანების ოდენობა განისაზღვრა 720 000 ლარით;\n3.2. 3.1. ქვეპუნქტით გათვალისწინებული საგადასახადო დავალიანების გადახდის ვადა - საგადასახადო შეთანხმების აქტის გაფორმებიდან 90 კალენდარული დღე;\n3.3. საგადასახადო შეთანხმების აქტით გათვალისწინებული პირობების შესრულების შემდეგ გადასახადის გადამხდელს 26.04.2022 წლის მდგომარეობით გადამხდელთა პირადი აღრიცხვის ბარათებზე საგადასახადო დავალიანების თანხა, საქართველოს საგადასახადო კოდექსის 292-ე მუხლის მე-2 ნაწილის გათვალისწინებით, განესაზღვრა 720 000 ლარით.\nსაგადასახადო შეთანხმებით გათვალისწინებული ვალდებულებები უნდა შესრულებულიყო 24.11.2022 წლამდე. \nსაგადასახადო შეთანხმების აქტით გათვალისწინებული პირობების შეუსრულებლობის გამო, შემოსავლების სამსახურის 19.12.2022 წლის №31881 ბრძანებით, ძალადაკარგულად ჩაითვალა მომჩივანსა და შემოსავლების სამსახურს შორის გაფორმებული 24.08.2022 წლის №ა432-21 საგადასახადო შეთანხმების აქტი და მომჩივანს დაეკისრა ჯარიმა, გადაუხდელი თანხის 10% ოდენობით.\nვალის მართვის დეპარტამენტის 19.12.2022 წლის №31881 ბრძანება გასაჩივრდა შემოსავლების სამსახურში, რომლის 30.01.2023 წლის №1343 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საქართველოს საგადასახადო კოდექსის 302-ე მუხლის მე-6 ნაწილით, 293-ე მუხლის მე-2, მე-3 და მე-6 ნაწილებით და აღნიშნა, რომ ვინაიდან გადასახადის გადამხდელის მიერ დადგენილ ვადაში არ არის შესრულებული საგადასახადო შეთანხმებით გათვალისწინებული ვალდებულებები და შემოსავლების სამსახურის მიერ სადავო ბრძანება გამოცემულია კანონმდებლობის შესაბამისად, არ არსებობს გადასახადის გადამხდელის მოთხოვნის დაკმაყოფილების საფუძველი.\nმომჩივანის მოთხოვნაზე, ადმინისტრაციულ-სამართლებრივი აქტის ბათილობასთან დაკავშირებით, შემოსავლების სამსახური განმარტავს, რომ მოცემულ შემთხვევაში სადავო აქტი არ ეწინააღმდეგება კანონს, ასევე არ არის დარღვეული მისი მომზადების ან გამოცემის კანონმდებლობით დადგენილი სხვა მოთხოვნები. \n\n\nმომჩივნის არგუმენტაცია\nმძიმე ეკონომიკური მდგომარეობიდან გამომდინარე გადაიხადა საგადასახადო შეთანხმებით განსაზღვრული თანხის ნაწილი და გადასახდელი დარჩა 684 167.46 ლარი. შემოსავლების სამსახურის მიერ განსაზღვრული თანხის გადახდის ვადა, არ აღმოჩნდა საკმარისი თანხის სრულად გადასახდელად. მომჩივანმა განცხადებით მიმართა შემოსავლების სამსახურს, საგადასახადო დავალიანების გადახდევინების გადავადების თაობაზე და მოითხოვა, შეთანხმებით განსაზღვრული ვადის გახანგრძლივება დამატებით 90 კალენდარული დღით.\nშემოსავლების სამსახურმა №31881 ბრძანებით ისე, რომ არ მოუხდენია საკითხის სრულყოფილი გადამოწმება, შეთანხმების აქტით გათვალისწინებული პირობების შეუსრულებლობის გამო, ძალადაკარგულად ჩათვალა 24.08.2022 წლის საგადასახადო შეთანხმება. \nვალის მართვის დეპარტამენტის №31881 და შემოსავლების სამსახური დავების განხილვის საბჭოს №1343 ბრძანებები არის უკანონო და დაუსაბუთებელი, ვინაიდან, შემოსავლების სამსახურმა სრულყოფილად არ შეისწავლა მომჩივნის განცხადება, აღიარებული საგადასახადო დავალიანების გადახდევინების გადავადების თაობაზე.\nმომჩივანი ითხოვს, ბათილად იქნეს ცნობილი ვალის მართვის დეპარტამენტის №31881 ბრძანება და დაევალოს შემოსავლების სამსახურს 24.08.2022 წლის საგადასახადო შეთანხმების ვადა გახანგრძლივებულ იქნას 90 კალენდარული დღით.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 292-ე მუხლის პირველი ნაწილის თანახმად, საგადასახადო შეთანხმება შესაძლებელია გაფორმდეს შემოსავლების სამსახურსა და გადასახადის გადამხდელს შორის გადასახადის გადამხდელის:\nა) საგადასახადო დავალიანების/საგადასახადო დავალიანების ნაწილის შემცირების მიზნით;\nბ) იმ მოსაკრებლის თანხის ან/და მასთან დაკავშირებული ჯარიმისა და საურავის შემცირების მიზნით, რომლის ადმინისტრირებასაც საგადასახადო ორგანო ახორციელებს.\nამავე კოდექსის 293-ე მუხლის მე-2, მე-3 და მე-6 ნაწილების მიხედვით:\n2. საგადასახადო შეთანხმების გაფორმების შესახებ გადაწყვეტილებას იღებს საქართველოს მთავრობა, რომელიც განსაზღვრავს გადასახადის გადამხდელის მიერ საგადასახადო შეთანხმების შესაბამისად გადასახდელი თანხის ოდენობასა და გადახდის ვადას.\n3. გადასახადის გადამხდელი ვალდებულია საგადასახადო შეთანხმებით გათვალისწინებული ვალდებულება შეასრულოს ამ შეთანხმებით განსაზღვრულ ვადაში.\n6. საგადასახადო შეთანხმებით გათვალისწინებული ვალდებულების დადგენილ ვადაში შეუსრულებლობის შემთხვევაში საგადასახადო შეთანხმება გაუქმებულად ითვლება და გადასახადის გადამხდელს დაეკისრება ჯარიმა გადაუხდელი თანხის 10 პროცენტის ოდენობით. \nვალის მართვის დეპარტამენტის 2.03.2023 წლის N 18855-21-17 წერილის მიხედვით, მომჩივანს საგადასახადო შეთანხმების აქტის გაფორმებიდან ბიუჯეტში გადახდილი აქვს მხოლოდ 20 180 ლარი.\nაღნიშნულიდან გამომდინარე, ვინაიდან მომჩივანმა დაარღვია საგადასახადო შეთანხმების აქტით განსაზღვრული პირობები, შემოსავლების სამსახურსა და გადასახადის გადამხდელს შორის გაფორმებული 24.08.2022 წლის №ა432-21 საგადასახადო შეთანხმების აქტი მართლზომიერად გამოცხადდა ძალადაკარგულად. \nაღნიშნულიდან გამომდინარე, საბჭოს მიაჩნია, რომ არ არსებობს სადავო საკითხზე, შემოსავლების სამსახურის მიერ მიღებული გადაწყვეტილების გაუქმების და საჩივრის დაკმაყოფილების საფუძველი.\n\n\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაგადასახადო შეთანხმება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n2\n\nდოკუმენტის დათვალიერება\n\ninfohub@rs.ge",
    "title": "Document 3d373872-7a10-4b15-8671-ca02768ebbc7"
  }
}