{
  "id": "d8c53f88-fe53-4ea4-bb16-671300335467",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24226/2/2024\n22 იანვარი 2025\nდოკუმენტის #:\n24226/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n17 იანვარი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№24226/2/2024 \n17 იანვარი 2025 \n\n\nგ ა დ ა წ ყ ვ ე ტ ი ლ ე ბ ა\n\n\nმომჩივანი: შპს „---“ (ს/ნ ---)\nმოპასუხე: აუდიტის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 12.12.2024 წელს განიხილა და მიიღო გადაწყვეტილება შპს ---ის 31.10.2024 წელს რეგისტრირებულ საჩივარზე (რეგისტრაციის №24226/2/2024). \n\n\nდავის საგანი:\n1. შესყიდული საქონელის რეალიზებულად განხილვა;\n2. ფულადი ნაშთის საწარმოს ანგარიშვალდებულ პირზე გაცემულ ხელფასად ჩათვლა.\n\n\nგასაჩივრებული გადაწყვეტილება: \n1. აუდიტის დეპარტამენტის 9.07.2024 წლის №021-57 საგადასახადო მოთხოვნა;\n2. შემოსავლების სამსახურის 8.10.2024 წლის №21974 ბრძანება.\n\n\nდარიცხული თანხა: \n226 890,78 ლარი.\nმათ შორის:\nგადასახადი - 136 809 \nდღგ - 31 523\nსაშემოსავლო გადასახადი - 105 286\nჯარიმა - 68 373 საურავი - 21 708,78 \n\n\nპროცედურული გარემოებები\nგადასახადის გადამხდელის საქმიანობაა სატენდერო მომსახურებების შესრულება. აუდიტის დეპარტამენტის 26.06.2024 წლის კამერალური საგადასახადო შემოწმების აქტით შემოწმებულია 1.08.2021 წლიდან 1.01.2024 წლამდე პერიოდი. შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 9.07.2024 წლის №021-57 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 8.10.2024 წლის №21974 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები: \n1. შესყიდული საქონელის რეალიზებულად განხილვა ფაქტების აღწერა/დარიცხვის საფუძვლები\nშესამოწმებელ პერიოდში გადამხდელს უფიქსირდება საქონლის შესყიდვა, რომლის ტრანსპორტირების დასრულების ადგილი არ ემთხვევა მის მიერ შესრულებული პროექტების ადგილმდებარეობას. გადასახადის გადამხდელის ზეპირსიტყვიერი განმარტებით, აღნიშნული შესყიდვები უკავშირდება წინა საგადასახადო პერიოდების შესრულებებს, თუმცა რაიმე სახის დოკუმენტაცია არ წარმოუდგენია. შედეგად შესყიდული საქონელი ჩაითვალა რეალიზებულად 15%-იანი ფასნამატით და დაიბეგრა დღგ-ით. ამასთან, აღნიშნული ოპერაციის განხორციელების საფუძველზე მიღებული/მისაღები შემოსავლები ჩაითვალა საწარმოს ანგარიშვალდებულ პირზე გაცემულ ხელფასად და დაიბეგრა გადახდის წყაროსთან. მომჩივანს ასევე დაეკისრა ჯარიმა საგადასახადო კოდექსის 275-ე მუხლით.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლზე და აღნიშნავს, რომ საჩივრის განხილვა საგადასახადო ორგანოში ჩანიშნული იყო 2024 წლის 19 სექტემბერს 17:15 საათზე გადამხდელის მონაწილეობით, თუმცა მომჩივანი არ გამოცხადდა დავაზე და წარმოადგინა განცხადება საჩივრის განხილვის გადადების მოთხოვნით, რის საფუძველზეც საჩივრის განხილვა ჩაინიშნა 2024 წლის 26 სექტემბერს 13:20 საათზე, თუმცა მომჩივანი კვლავ არ გამოცხადდა დავაზე და ამასთან, არ ყოფილა წარმოდგენილი განცხადება საჩივრის განხილვის გადადების მოთხოვნით. \nშემოწმებით განსაზღვრულ საგადასახადო ვალდებულებებთან დაკავშირებით, შემოსავლების სამსახური მიუთითებს 136-ე, 61-ე, 73-ე, 159-ე, 164-ე, 168-ე, 101-ე, 154-ე და 43-ე მუხლებზე და ყურადღებას ამახვილებს დადგენილ ფაქტობრივ გარემოებებზე, რომელთა მიხედვით: \n- კომპანიას ფიზიკური პირებზე გადახდილი აქვს მომსახურების ანაზღაურების თანხები, რომელიც არ აქვს დაბეგრილი გადახდის წყაროსთან; \n- შემოწმებით, გადამხდელის მიერ მიღებული შემოსავლების და ხარჯების გათვალისწინებით გამოვლინდა ფულადი ნაშთი, რომელიც განხილულ იქნა საწარმოს დირექტორზე გაცემულ ხელფასად; \n- შესამოწმებელ პერიოდში გადამხდელს შესყიდული აქვს საქონელი, რომლის ტრანსპორტირების დასრულების ადგილი არ ემთხვევა მის მიერ შესრულებული პროექტების ადგილმდებარეობას. \nშესყიდული საქონელი ჩაითვალა რეალიზებულად 15%-იანი ფასნამატით, ხოლო აღნიშნული ოპერაციიდან მიღებული/მისაღები შემოსავლები\n - დირექტორის ხელფასად. \nგადასახადის გადამხდელი წარმოდგენილ საჩივარში მიუთითებს, რომ შემოწმებით დარიცხული თანხების უსწორობასთან დაკავშირებით მოგვიანებით წარმოადგენს დაზუსტებულ პოზიციას, თუმცა საგადასახადო დავის ეტაპზე გადამხდელის მხრიდან არ წარმოდგენილა საჩივარში მითითებული პოზიციის შესაბამისი არგუმენტაცია/მტკიცებულებები, რომლებიც შეცვლიდა შემოწმებით დადგენილ ფაქტობრივ გარემოებებს და გახდებოდა საგადასახადო ვალდებულებების კორექტირების საფუძველი, ამასთან, საჩივრის ზეპირ განხილვაზე მომჩივანი არ გამოცხადდა. \nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ საგადასახადო ვალდებულებები შემოწმების მიერ განსაზღვრულია კანონმდებლობის მოთხოვნათა დაცვით, ხოლო საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nკომპანიის საქმიანობაა სამშენებლო-სარემონტო მომსახურების გაწევა. შესამოწმებელ პერიოდში სამუშაოების დიდი ნაწილი განხორციელებული აქვს სახელმწიფო ტენდერებში მონაწილეობის გზით. განხორციელებულ სამუშაოებზე დამკვეთთან დგება მიღება-ჩაბარების აქტი და იწერება ანგარიშფაქტურა. ყველა გამოწერილი ანგარიშ-ფაქტურა ასახულია დეკლარაციაში და დაბეგრილია დღგ-ით. შესაბამისად გაურკვეველია თუ რამ გამოიწვია გადასახადების დამატებით დარიცხვა. საჩივრის განხილვამდე ეცდება უფრო დეტალურად წარმოადგინოს პოზიცია აღნიშნულ საკითხთან დაკავშირებით.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 136-ე მუხლის პირველი და მე-3 ნაწილების თანახმად: \n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა. \n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე. საგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება. \nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. საგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი. \nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს. \nშემოწმების შედეგად დადგენილია, რომ შესამოწმებელ პერიოდში გადამხდელს უფიქსირდება საქონლის შესყიდვა, რომლის ტრანსპორტირების დასრულების ადგილი არ ემთხვევა მის მიერ შესრულებული პროექტების ადგილმდებარეობას. გადასახადის გადამხდელის ზეპირსიტყვიერი განმარტებით, აღნიშნული შესყიდვები უკავშირდება წინა საგადასახადო პერიოდების შესრულებებს, თუმცა რაიმე სახის დოკუმენტაცია არ წარმოუდგენია. \nაუდიტის დეპარტამენტის წარმომადგენლის განმარტებით, მომჩივნის მიერ სასაქონლო ზედნადებებით ტრანსპორტირებული იყო საქონელი ისეთ ობიექტზე, რომელიც დასრულებული იყო წინა შესამოწმებელ პერიოდში. მომჩივანმა ვერ განმარტა რა მიზნობრიობით იყო საქონელი ტრანსპორტირებული აღნიშნულ მისამართზე და აღნიშნულის გათვალისწინებით ჩაითვალა რეალიზებულად, ხოლო მიღებული თანხა გაცემულ ხელფასად. \nსაბჭო მიუთითებს იმ გარემოებაზე, რომ საგადასახადო შემოწმების შედეგად დადგენილია მომჩივნის მიერ საქონლის ტრანსპორტირება, რა დროსაც ტრანსპორტირების დასრულების ადგილი არ ემთხვევა მის მიერ შესრულებული პროექტების ადგილმდებარეობას. \nიმ გარემოების გათვალისწინებით, რომ მომჩივანმა საგადასახადო ორგანოს ვერ განუმარტა საქონლის მისამართზე ტრანსპორტირების  მიზნობრიობა და არც საგადასახადო დავის ეტაპზე არის წარმოდგენილი მტკიცებულებები, რომლითაც დადგინდება შემოწმების შედეგად დადგენილისგან განსხვავებული გარემოებები, საბჭო მიიჩნევს, რომ საქონელი რეალიზებულად ჩაითვალა მართლზომიერად და არ არსებობს ამ ნაწილში მომჩივნის საგადასახადო ვალდებულებების კორექტირების საფუძველი.\n\n\n2. ფულადი ნაშთის საწარმოს ანგარიშვალდებულ პირზე გაცემულ ხელფასად ჩათვლა \nფაქტების აღწერა/დარიცხვის საფუძვლები \nშემოწმების ეტაპზე ჩატარდა ანალიზი გადამხდელის მიერ წარმოდგენილი ინფორმაციისა და დოკუმენტაციის, ასევე, პირველადი საგადასახადო დოკუმენტებისა და სახელმწიფო შესყიდვების სააგენტოს ვებ. გვერდის მონაცემების მიხედვით. აღნიშნულის საფუძველზე დადგინდა შემდეგი ფაქტობრივი გარემოებები: \n1) კომპანიას 2021 წლის აგვისტოდან მიღებული აქვს წინა საგადასახადო პერიოდში გაწეული მომსახურების ანაზღაურება; \n2) მესამე პირებისგან წარმოდგენილი ახსნა-განმარტებების საფუძველზე დადგინდა კომპანიის კრედიტორული დავალიანებები; \n3) სახელმწიფო შესყიდვების სააგენტოს მონაცემებით და საბანკო ამონაწერებით დადგინდა მიმდინარე პერიოდის შესრულებული ოპერაციების სანაცვლოდ მიღებული ანაზღაურებები; \n4) სხვადასხვა პერიოდში მიღებული აქვს საბანკო სესხები და წარმოდგენილი ამონაწერებით არ დასტურდება 110 276 ლარის სესხის დაფარვა. \nაღნიშნული ფაქტობრივი გარემოებებით დადგენილი ფულადი ნაშთი შემოწმების მიერ ჩაითვალა საწარმოს ანგარიშვალდებულ პირზე გაცემულ ხელფასად. გადამხდელს დაერიცხა საშემოსავლო გადასახადი და დაეკისრა საგადასახადო კოდექსის 275-ე მუხლით გათვალისწინებული ჯარიმა. \n\n\nშემოსავლების სამსახურის გადაწყვეტილების შინაარსი \nშემოსავლების სამსახურის არგუმენტაცია მითითებულია პირველი დავის საგნის ნაწილში. \n\n\nმომჩივნის არგუმენტაცია \nანალიზის შედეგად დგინდება, რომ კომპანიის შემოსავალი მნიშვნელოვნად არ აღემატება გაწეული ხარჯების ოდენობას. ითხოვს მიეცეს საშუალება თანხის გაანგარიშების ნაწილი დამატებით გაიაროს შემმოწმებელთა ჯგუფთან. საჩივრის განხილვამდე ეცდება უფრო დეტალურად წარმოადგინოს პოზიცია აღნიშნულ საკითხთან დაკავშირებით და დააზუსტოს საჩივარი. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. საგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი. \nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს. \nშემოწმების შედეგად, გადასახადის გადამხდელის მიერ წარდგენილი ინფორმაცია/დოკუმენტაციის, პირველადი საგადასახადო დოკუმენტებისა და სახელმწიფო შესყიდვების სააგენტოს ვებ. გვერდის  მონაცემების მიხედვით, დადგინდა ფულადი ნაშთი, რაც ჩაითვალა საწარმოს ანგარიშვალდებულ პირზე გაცემულ ხელფასად.\nსაბჭო მიუთითებს საქმის გარემოებებზე, მხარეთა არგუმენტაციაზე და აღნიშნავს, რომ მომჩივნის საგადასახადო ვალდებულებები განსაზღვრულია არსებული გარემოებების გათვალისწინებით, კანონმდებლობის მოთხოვნათა შესაბამისად. ამასთან, ვინაიდან არ არის წარმოდგენილი მტკიცებულებები, რომლითაც დადგინდება შემოწმების შედეგად დადგენილისგან განსხვავებული გარემოებები, საჩივარი ამ ნაწილში დაუსაბუთებელია და არ უნდა დაკმაყოფილდეს. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nშემოსავლების/ხარჯების განსაზღვრა არაპირდაპირი მეთოდით\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n17\n\nდოკუმენტის დათვალიერება\n\ninfohub@rs.ge",
    "title": "Document d8c53f88-fe53-4ea4-bb16-671300335467"
  }
}