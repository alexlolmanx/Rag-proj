{
  "id": "92fdd4ca-4b49-4574-b2a9-85c2816f2f18",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18773/2/2023\n28 აპრილი 2023\nდოკუმენტის #:\n18773/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n30 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nერთობლივი შემოსავალი, ეკონომიკური საქმიანობით მიღებული შემოსავლები, საქონლის მიწოდება, მომსახურების გაწევა\nჩამოტვირთვა\nგაზიარება\n №18773/2/2023 \n30.03.202\n\n\nგადაწყვეტილება  \n\n\n\n\nმომჩივანი: \"------\" (ს/ნ \"------\")\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 30.03.2023 წელს განიხილა და მიიღო გადაწყვეტილება \"------\"-ის 2.02.2023 წელს რეგისტრირებულ საჩივარზე (რეგისტრაციის №18773/2/2023).\n\n\nდავის საგანი:\nშიდა გადაზიდვის სასაქონლო ზედნადებების მონაცემების მიწოდებიდან ამოღება.\n\n\nგასაჩივრებული გადაწყვეტილება:\n1. აუდიტის დეპარტამენტის 11.10.2022 წლის №077-26 საგადასახადო მოთხოვნა;\n2. შემოსავლების სამსახურის 30.12.2022 წლის №33812 ბრძანება.\n\n\nდარიცხული თანხა: 234 513,36 ლარი.\nმათ შორის:\nგადასახადი - 138 043\nდღგ - 73 190\nსაშემოსავლო გადასახადი - 64 798\nქონების გადასახადი - 55\nჯარიმა - 62 043\nსაურავი - 34 427,36\n\n\nფაქტების აღწერა/დარიცხვის საფუძვლები\nმომჩივნის საქმიანობაა ხის მორების გადამუშავება.\nაუდიტის დეპარტამენტის 30.09.2022 წლის კამერალური საგადასახადო შემოწმების აქტით შემოწმებულია მომჩივნის საქმიანობის 1.01.2019 წლიდან 26.04.2022 წლამდე პერიოდი. შემოწმების აქტიდან ირკვევა, რომ სადავო დარიცხვა განპირობებულია შემდეგი გარემოებებით:\nმომჩივანს შესამოწმებელ საანგარიშო პერიოდებზე წარდგენილი აქვს დღგ-ის დეკლარაციები, რომელთა მიხედვით, დღგ-ით დასაბეგრი ბრუნვა შეადგენს 264 992 ლარს.\nგადასახადის გადამხდელს არ აქვს ნაწარმოები ბუღალტრული აღრიცხვა, საქართველოს ფინანსთა სამინისტროს საგამოძიებო სამსახურის საგამოძიებო დეპარტამენტის შიდა ქართლის სამმართველოს მიერ მოწოდებული საქმის მასალებით დგინდება, რომ მომჩივანი ახდენდა შიდა გადაზიდვის სასაქონლო ზედნადებების გამოწერას არარსებულ ოპერაციებზე და რეალურად ხდებოდა აღნიშნულ შიდა გადაზიდვის სასაქონლო ზედნადებებში დაფიქსირებული ხის მასალის რეალიზაცია. ასევე, რიგ შემთხვევებში ადგილი ჰქონდა ტრანსპორტირების განხორციელების შემდგომ აღნიშნული სასაქონლო ზედნადებების უსაფუძვლო გაუქმებას.\nაღნიშნულიდან გამომდინარე, საგადასახადო კოდექსის 73-ე მუხლის პირველი და მე-5 ნაწილების გათვალისწინებით, მეწარმის შემოსავლები გაანგარიშებული იქნა არაპირდაპირი მეთოდით. კერძოდ, მოწოდებული მასალებით დადგენილ რეალიზებულ საქონელზე გავრცელდა შესაბამისი სახეობის საქონლის გადასახადის გადამხდელის საშუალო შეწონილი თვის ფასები, შედეგად დაკორექტირდა შესაბამისი წლების ერთობლივი შემოსავალი. მომჩივანს დაერიცხა საშემოსავლო გადასახადი და დღგ, ასევე დაეკისრა საგადასახადო კოდექსის 275-ე მუხლით გათვალისწინებული ჯარიმა.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 11.10.2022 წლის №077-26 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 30.12.2022 წლის №33812 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \nშემოსავლების სამსახურის გადაწყვეტილების შინაარსი შემოსავლების სამსახური მიუთითებს საგადასახადო კოდექსის 302-ე მუხლის მე-2 ნაწილზე, 136-ე მუხლის მე-3 ნაწილზე, 73-ე მუხლის მე-5 ნაწილზე, 49-ე მუხლის პირველი ნაწილის „ე“ ქვეპუნქტზე, 61-ე მუხლის მე-3 ნაწილზე, მე-2 მუხლის მე-2 ნაწილზე, 160-ე მუხლის „ა“ ქვეპუნქტე, 161-ე მუხლის პირველი ნაწილის „ა“ ქვეპუნქტზე, 159-ე მუხლის პირველი ნაწილის „ა“ ქვეპუნქტზე, 163-ე მუხლის პირველი და მე-2 ნაწილებზე, 164-ე მუხლის პირველი ნაწილზე, მე-80 მუხლის პირველ ნაწილზე, მე-100 მუხლის მე-3 ნაწილის „ბ“ ქვეპუნქტზე, 102-ე მუხლის პირველი ნაწილის „ა“ ქვეპუნქტზე, 105-ე მუხლის პირველ ნაწილზე, 72-ე მუხლის პირველ ნაწილზე, 43-ე მუხლის მე-4 ნაწილზე და ყურადღებას ამახვილებს იმ გარემოებაზე, რომ გადასახადის გადამხდელს არ აქვს ნაწარმოები ბუღალტრული აღრიცხვა, შესამოწმებელ პერიოდში დაჯარიმებულია 6-ჯერ საგადასახადო კოდექსის 286-ე მუხლის მე-3 ნაწილით, საქონლის სასაქონლო ზედნადების გარეშე ტრასპორტირებისთვის. ამასთან, საქართველოს ფინანსთა სამინისტროს საგამოძიებო სამსახურის მიერ მოწოდებული საქმის მასალებით დადგენილია, რომ გადამხდელი წერდა შიდა გადაზიდვის სასაქონლო ზედნადებებს არარსებულ ოპერაციებზე და რეალურად ახდენდა აღნიშნულ სასაქონლო ზედნადებებში დაფიქსირებული ხის მასალის რეალიზაციას, რიგ შემთხვევებში კი ადგილი ჰქონდა ტრანსპორტირების განხორციელების შემდგომ სასაქონლო ზედნადებების უსაფუძვლო გაუქმებას. აღნიშნულის გათვალისწინებით, შემოსავლების სამსახური განმარტავს, რომ აუდიტის დეპარტამენტს შეეძლო არაპირდაპირი მეთოდის გამოყენებით განესაზღვრა გადასახადის გადამხდელის საგადასახადო ვალდებულებები და რეალიზებულ საქონელზე შესაბამისი სახეობის საქონლის გადასახადის გადამხდელის საშუალო შეწონილი თვის ფასების გავრცელება მართლზომიერია. ასევე, შემოსავლების სამსახური აღნიშნავს, რომ გადასახადის გადამხდელის მიერ დეკლარირებული ერთობლივი შემოსავლიდან გამოქვითვას დაქვემდებარებული სხვა ხარჯების პირველადი საგადასახადო დოკუმენტები შემოწმებისთვის წარმოდგენილი არ არის. შემოწმებით საგადასახადო კოდექსის 105-ე მუხლის გათვალისწინებით შემცირებულია შესაბამისი პერიოდების გამოსაქვითი ხარჯები. ხოლო, საგამოძიებო სამსახურის მიერ მოწოდებული მასალებით რეალიზებულ საქონელზე გადასახადის გადამხდელს არ გააჩნია შესყიდვის დამადასტურებელი დოკუმენტი, რაზეც გამოსაქვითი ხარჯი განსაზღვრული იქნა №0256 სიტუაციური სახელმძღვანელოს გათვალისწინებით.\nზემოხსენებული სამართლებრივი ნორმების, საქმეში არსებული მასალებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ შემოწმების შედეგად განსაზღვრული საგადასახადო ვალდებულებები შესაბამისობაშია კანონმდებლობის მოთხოვნებთან. გადასახადის გადამხდელს არც შემოწმების მიმდინარეობისას და არც დავის წარმოების პროცესში დამატებით არ აქვს წარმოდგენილი ხარჯის დამადასტურებელი დოკუმენტაცია/მტკიცებულებები. ამდენად, საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nძირითადი მოთხოვნა მდგომარეობს იმაში, რომ რეალიზაციაში ჩათვლილი იქნა შიდა გადაზიდვებით დაფიქსირებული ხე-ტყის მასალის (ფიცარი) რეალიზაცია, რაც არ შეესაბამება სინამდვილეს. ყველა გადაზიდვაში ფიქსირდება სახერხი საამქროს ცნობის ნომრები. რომ მომხდარიყო შიდა გადაზიდვების რეალიზაცია, საგადასახადო ორგანოს მიერ ჩატარებული ინვენტარიზაციის დროს ფაქტიური და ბუღალტრული ნაშთი არ დაემთხვეოდა ერთმანეთს. ინვენტარიზაციის შედეგით არ გამოვლენილა არც დანაკლისი, არც ზედმეტობა.\nგათვალიწინებული უნდა იქნას წარმოდგენილი არგუმენტი, შიდა გადაზიდვის რეალიზაცია ამოღებული უნდა იქნეს ბრუნვიდან, რაც შეამცირებს დასაბეგრ ბაზას და შესაბამისად დაკისრებულ ვალდებულებას, რის გადახდასაც შეძლებს დროულად. წინააღმდეგ შემთხვევაში ვერ შეძლებს ეკონომიკური საქმიანობის გაგრძელებას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის მიხედვით, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nამავე მუხლის მე-9 ნაწილის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს: \nა) მხედველობაში არ მიიღოს სამეურნეო ოპერაციები, რომლებსაც არა აქვს არსებითი ეკონომიკური გავლენა;\nბ) სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 161-ე მუხლის პირველი ნაწილის „ა“ ქვეპუნქტის 1.01.2021 წლამდე მოქმედი რედაქციით, დღგ-ით დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში საქონლის მიწოდება.\nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nამავე კოდექსის მე-100 მუხლის მე-3 ნაწილის „ბ“ ქვეპუნქტის თანახმად, ერთობლივ შემოსავალს განეკუთვნება ეკონომიკური საქმიანობით მიღებული შემოსავლები, რომლებიც დაკავშირებული არ არის დაქირავებით მუშაობასთან.\nსაგადასახადო კოდექსის 102-ე მუხლის პირველი ნაწილის „ა“ ქვეპუნქტის შესაბამისად, ეკონომიკური საქმიანობით მიღებულ შემოსავლებს განეკუთვნება საქონლის/მომსახურების მიწოდებით მიღებული შემოსავლები.\nსაგადასახადო კოდექსის 72-ე მუხლის პირველი ნაწილის მიხედვით, პირველადი საგადასახადო დოკუმენტი არის წერილობითი დოკუმენტი, რომლითაც შესაძლებელია სამეურნეო ოპერაციის მონაწილე მხარეთა იდენტიფიცირება, აქვს თარიღი და მოიცავს მიწოდებული საქონლის/გაწეული მომსახურების ჩამონათვალსა და ღირებულებას.\nშემოწმებით დადგინდა, რომ გადასახადის გადამხდელს არ აქვს ნაწარმოები ბუღალტრული აღრიცხვა. შესამოწმებელ პერიოდში 6-ჯერ არის დაჯარიმებული საგადასახადო კოდექსის 286-ე მუხლის მე-3 ნაწილის მიხედვით, საქონლის სასაქონლო ზედნადების გარეშე ტრანსპორტირებისთვის. საქართველოს ფინანსთა სამინისტროს საგამოძიებო სამსახურის მიერ წარდგენილი საქმის მასალებით დგინდება, რომ მომჩივანი ახდენდა შიდა გადაზიდვის სასაქონლო ზედნადებების გამოწერას არარსებულ ოპერაციებზე და რეალურად ხდებოდა აღნიშნულ შიდა გადაზიდვის სასაქონლო ზედნადებებში დაფიქსირებული ხის მასალის რეალიზაცია. ასევე, რიგ შემთხვევებში ადგილი ჰქონდა ტრანსპორტირების განხორციელების შემდგომ აღნიშნული სასაქონლო ზედნადებების უსაფუძვლო გაუქმებას.\nზემოხსენებული სამართლებრივი ნორმების, საქმეში არსებული მასალებისა და ფაქტობრივი გარემოებების გათვალისწინებით, ვინაიდან გადასახადის გადამხდელის მიერ ხდებოდა შიდა გადაზიდვის სასაქონლო ზედნადებებში მითითებული საქონელის რეალიზაცია, ასევე სათანადო საფუძვლების გარეშე ხდებოდა სასაქონლო ზედნადებების გაუქმება, საბჭოს მიაჩნია, რომ მომჩივნის საგადასახადო ვალდებულებები განსაზღვრულია კანონმდებლობის შესაბამისად და არ არსებობს საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და\n\n\n გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nზედნადების გარეშე ტრანსპორტირება\nდეკლარაციის/ინფორმაციის დაგვიანებით წარდგენისთვის/წარუდგენლობისთვის განსაზღვრული ჯარიმა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n20\n\nდოკუმენტის დათვალიერება\n\ninfohub@rs.ge",
    "title": "Document 92fdd4ca-4b49-4574-b2a9-85c2816f2f18"
  }
}