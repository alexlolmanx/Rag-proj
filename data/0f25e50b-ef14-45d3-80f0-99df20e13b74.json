{
  "id": "0f25e50b-ef14-45d3-80f0-99df20e13b74",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19799/2/2023\n04 ივლისი 2023\nდოკუმენტის #:\n19799/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n22 ივნისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№19799/2/2023\n22.06.2023\n\n\n\n\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს„----------“ (ს/ნ ----------) \nმოპასუხე: აუდიტის დეპარტამენტი \n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 22.06.2023 წელს განიხილა და მიიღო გადაწყვეტილება შპს ---------- 29.05.2023 წელს რეგისტრირებულ საჩივარზე (რეგისტრაციის №19799/2/2023).\n\n\nდავის საგანი:\nჯარიმებისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე.\n\n\nგასაჩივრებული გადაწყვეტილება:\n1. აუდიტის დეპარტამენტის 12.12.2022 წლის №006-552 საგადასახადო მოთხოვნა;\n2. შემოსავლების სამსახურის 8.05.2023 წლის №10129 ბრძანება.\n\n\nდარიცხული თანხა: 59 461 ლარი.\nმათ შორის:\nგადასახადი - 33 628\nდღგ - 8 609\nმოგების გადასახადი - 8 713\nსაშემოსავლო გადასახადი - 6 090\nქონების გადასახადი - 10 216\nჯარიმა - 13 637\nსაურავი - 12 196\n\n\nფაქტების აღწერა/დარიცხვის საფუძვლები\nაუდიტის დეპარტამენტის 28.11.2022 წლის კამერალური საგადასახადო შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით:\nგადასახადის გადამხდელის მიერ საგადასახადო ორგანოში წარდგენილი ქონების გადასახადის დეკლარაციის ანალიზით დგინდება, რომ გადამხდელს შემცირებული თანხით აქვს დაფიქსირებული ქონების საშუალო წლიური საბალანსო ნარჩენი ღირებულება. გადასახადის გადამხდელის ბუღალტრულ პროგრამაში 2100 ანგარიშებზე უფიქსირდება მანქანა-დანადგარების ფლობა, რომელიც შეძენილი აქვს სალიზინგო კომპანიისგან ლიზინგის ხელშეკრულებით. ლიზინგით მიღებულ ქონებას გადამხდელი არ ბეგრავს ქონების გადასახადით, თუმცა ამავე ანგარიშზე დარიცხული ცვეთის ხარჯით სრულად იმცირებს ქონების ღირებულებას. საგადასახადო კოდექსის 201-ე და 202-ე მუხლების პირველი ნაწილების თანახმად, გადამხდელს დაერიცხა ქონების გადასახადი და დაეკისრა ჯარიმა საგადასახადო კოდექსის 275-ე მუხლის საფუძველზე.\nგადასახადის გადამხდელის ბუღალტრული პროგრამიდან დგინდება, რომ 2019 წლის დეკემბრის საანგარიშო პერიოდზე გადამხდელს მიღებული აქვს სხვადასხვა სახის მომსახურებები ინდივიდუალურ მეწარმედ არარეგისტრირებული პირებისაგან. გადახდის წყაროსთან დაბეგვრას დაქვემდებარებულმა განაცემმა (მიღებული მომსახურების ღირებულებამ) შეადგინა 30 451 ლარი, რომელიც არ არის ასახული გადახდის წყაროსთან დაკავებული გადასახადის დეკლარაციაში. საგადასახადო კოდექსის 154-ე მუხლის მიხედვით გადამხდელს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 12.12.2022 წლის №006-552 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 8.05.2023 წლის №10129 ბრძანებით საჩივარი ნაწილობრივ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-2 და მე-6 ნაწილებზე, 43-ე მუხლის მე-4 ნაწილზე, 270-ე მუხლის პირველ და მე-2 ნაწილებზე, 275-ე მუხლზე, 272-ე მუხლის პირველი ნაწილზე, 269-ე მუხლის მე-7 ნაწილზე და განმარტავს, რომ გადასახადის გადამხდელის კეთილსინდისიერება უკავშირდება მის მიერ დაშვებულ შეცდომას, გადამხდელი კეთილსინდისიერია იმ შემთხვევაში თუ სამართალდარღვევა გამოწვეულია მის მიერ დაშვებული შეცდომით (არცოდნით). საგადასახადო კოდექსის 269-ე მუხლის მე-7 ნაწილის მიზანია საგადასახადო პასუხისმგებლობისგან გაათავისუფლოს პირი, რომელიც სამართლებრივი შეცდომის არეალში მოქმედებდა, რადგან სამართლებრივი შეცდომის დროს პირი არასწორად აფასებს ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს.\nშემოსავლების სამსახური მიუთითებს ფაქტობრივ გარემოებებზე, რომლის მიხედვით გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციების მიმართ შემოსავლების სამსახურს მიზანშეწონილად არ მიაჩნია საგადასახადო კოდექსის 269- ე მუხლის მე-7 ნაწილის გამოყენება. გადასახადის გადამხდელის საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nაღიარებს აუდიტორის მიერ ქონების გადასახადის ნაწილში აღმოჩენილ უზუსტობას, რაც გამოწვეული იყო ტექნიკური ხარვეზით და გაუაზრებელი შეცდომით, რაზეც მეტყველებს შემმოწმებლის მიერ შემოწმების აქტში დაფიქსირებული აუდიტის შეფასება, რის საფუძველზეც ითხოვს 269-ე მუხლის მე-7 ნაწილის შესაბამისად მოეხსნას დარიცხული ჯარიმა.\nგადასახადის გადამხდელის მოწმობის არმქონე ფიზიკური პირების გადახდის წყაროსთან საშემოსავლო გადასახადით არ დაბეგვრასთან დაკავშირებით მიუთითებს, რომ აღნიშნული შემთხვევა და დაუდეკლარირებლობა გამოწვეულია უნებლიე შეცდომით, რაც აიხსნება იმით, რომ აღნიშნულ პერიოდში კომპანიის მთავარმა ბუღალტერმა მოულოდნელად დატოვა კომპანია, აღნიშნულ პერიოდში, 1 თვით, მისი ფუნქციების შესრულება დაევლა არაკომპეტენტურ პირს გამოუვალი მდგომარეობიდან გამომდინარე. აღნიშნავს, რომ მსგავსი საგადასახადო ხარვეზი სხვა საანგარიშო თვეებში არ ფიქსირდება. შესაბამისად, ითხოვს მოეხსნას საშემოსავლო გადასახადის ნაწილში დარიცხული ჯარიმა.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 275-ე მუხლის მე-2 ნაწილის თანახმად, საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, − იწვევს დაჯარიმებას შემცირებული გადასახადის თანხის 50 პროცენტის ოდენობით.\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nსადავო საკითხზე წარმოდგენილია აუდიტის დეპარტამენტის 8.06.2023 წლის №54595-21-14 წერილი, საიდან, ირკვევა, რომ მომჩივანი ლიზინგის ხელშეკრულებით ნაყიდ ძირითად საშუალებებს არ ბეგრავდა ქონების გადასახადით, თუმცა ამავე ძირითდ საშუალებებზე დარიცხული ცვეთის ხარჯით იმცირებდა მთლიანი ქონების გადასახადით დასაბეგრ ბაზას (სხვა საკუთარი სახსრებით ნაყიდი ქონების ნარჩენ საბალანსო ღირებულებას), საზოგადოება ვალდებული იყო აღნიშნული ძირითადი საშუალებები აეყვანა ცალკე ჯგუფად და შესაბამისად მასზე დარიცხული ცვეთა არ გაეთვალისიწნებინა ქონებით დასაბეგრი ბაზის შემცირებაში. აგრეთვე, წარმოდგენილი ბუღალტრული პროგრამის და საშემოსავლო დეკალარაციების ანალიზით დადგინდა, რომ 2019 წლის დეკემბრის საანგარიშო პერიოდში გამორჩენილია საშემოსავლო გადასახადით დასაბეგრი ბაზის დეკლარირება, რომელიც უკავშირდებოდა გადასახადის მოწმობის არმქონე ფიზიკურ პირების გადახდის წყაროსთნ დასაკავებელ გადასახადს.\nსაბჭოს მიაჩნია, რომ განსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელი მოქმედებდა საპატიებელი შეცდომის პირობებში, ან არ იყო მისთვის ცნობილი ისეთი გარემოება, რამაც მისი პასუხისმგებლობა გამოიწვია. მომჩივანი ვერ ამტკიცებს, რომ ჩადენილი სამართალდარღვევა გამოწვეულია არა მისი დაუდევრობით, არამედ საქმიანობისათვის დამახასიათებელი თანმდევი გულისხმიერების მიუხედავად.\nაღნიშნულიდან გამომდინარე, საბჭოს მიაჩნია, რომ არ არსებობს დაკისრებული ჯარიმებისგან, საგადასახადო კოდექსის 269-ე მუხლის მე-7 ნაწილის საფუძველზე, მომჩივნის გათავისუფლების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2.გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაგადასახადო სამართალდარღვევა\nდეკლარაციის/ინფორმაციის დაგვიანებით წარდგენისთვის/წარუდგენლობისთვის განსაზღვრული ჯარიმა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n20\n\nდოკუმენტის დათვალიერება\n\ninfohub@rs.ge",
    "title": "Document 0f25e50b-ef14-45d3-80f0-99df20e13b74"
  }
}