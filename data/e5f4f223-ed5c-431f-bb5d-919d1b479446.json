{
  "id": "e5f4f223-ed5c-431f-bb5d-919d1b479446",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 17852\n25 ივლისი 2023\nდოკუმენტის #:\n17852\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n24 ივლისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ით დასაბეგრი ოპერაციები, დღგ-ისათვის გათვალისწინებული მოთხოვნების დარღვევა\nჩამოტვირთვა\nგაზიარება\n1\nI ეტაპი - შემოსავლების სამსახური\n0 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\nN 17852\n24 ივლისი 2023\n\n\nბ რ ძ ა ნ ე ბ ა \n\n\n\n\nი/მ \"-------\" (ს/ნ \"-------\")\n(ფაქტ. მის.: \"-------\" )\n2023 წლის 18 იანვრის საჩივრის\nდაკმაყოფილებაზე უარის თქმის თაობაზე\n\n\n\n\nშემოსავლების სამსახურმა დავების განხილვის საბჭოს 2023 წლის 15 ივნისს და 13 ივლისს გამართულ სხდომებზე (ოქმები №65, № 74) განიხილა საქართველოს ფინანსთა სამინისტროსთან არსებული დავების განხილვის საბჭოს 2023 წლის 25 მაისის №19237/2/2023 გადაწყვეტილებით ხელახლა განსახილველად დაბრუნებული ი/მ \"-------\"- ის (ს/ნ \"-------\" ) №7998/21-17 საჩივარი, შემოსავლების სამსახურის აუდიტის დეპარტამენტის 2022 წლის 22 დეკემბრის №006-593 საგადასახადო მოთხოვნასთან დაკავშირებით.\n\n\nსადავო საკითხი: \nგადასახადის გადამხდელი არ ეთანხმება უძრავი ქონებების რეალიზაციის საფუძველზე დამატებული ღირებულების გადასახადში განსაზღვრულ საგადასახადო ვალდებულებებს და ითხოვს დარიცხვის გაუქმებას. აღნიშნავს, რომ მრავალბინიანი საცხოვრებელი კორპუსის მშენებლობა დაიწყო 2008 წელს, ამხანაგობის მიერ, რომელთა მხრიდან სამუშაოების შესრულება ბოლომდე ვერ მოხერხდა და სესხის გადაუხდელობის გამო მიწა, რომელზეც შენდებოდა საცხოვრებელი შენობა, გატანილ იქნა აუქციონზე. მიწის დაბრუნების მიზნით და მშენებლობის გასაგრძელებლად ამხანაგობაში დამფუძნებლად შევიდა შპს \"------\", რომლისგანაც მომჩივანმა შეიძინა აღნიშნულ მშენებარე მრავალბინიან საცხოვრებელ კორპუსში არსებული უძრავი ქონებები(ბინები). შეძენილი ბინების მეშვეობით აიღო იპოთეკური სესხები და ნაწილობრივ შეასრულა ვალდებულება ამხანაგობის წინაშე, რის შედეგადაც მიწა აღარ გაიყიდა აუქციონზე. თუმცა შემდეგ მერიის მიერ დაკორექტირდა პროექტი და შემცირდა საცხოვრებელი ბინების რაოდენობა, ამიტომ ამხანაგობა იძულებული გახდა მოეძებნა ინვესტორი და მშენებლობა გადაიბარა შპს \"N1 \". აღნიშნულმა შპს-მ მოახდინა მომჩივანის სასესხო ვალდებულებების (იპოთეკური სესხები) დაფარვა და სანაცვლოდ გადაიფორმა მის საკუთრებაში არსებული უძრავი ქონებები. გადამხდელი განმარტავს, რომ მისი ქმედებები ემსახურებოდა მხოლოდ და მხოლოდ კორპუსის აშენებას, მას არ მიუღია არანაირი სარგებელი და იძულებული იყო განეხორციელებინა ეს ოპერაციები, რასაც ეკონომიკურ საქმიანობად არ მიიჩნევს.\n\n\nფაქტობრივი გარემოებები:\nსაქმის მასალებით დგინდება, რომ შემოსავლების სამსახურის აუდიტის დეპარტამენტის 2022 წლის 28 ივნისის №16609 ბრძანების საფუძველზე ჩატარდა ი/მ \"-------\"-ის (ს/ნ \"-------\") საქმიანობის კამერალური საგადასახადო შემოწმება 2019 წლის 1 იანვრიდან 2022 წლის 1 ივნისამდე საანგარიშო პერიოდში უძრავი ქონების რეალიზაციის შედეგად წარმოშობილი საგადასახადო ვალდებულებების შესრულების სისწორის დადგენის მიზნით. საგადასახადო შემოწმების შედეგებზე 2022 წლის 14 დეკემბერს შედგა საგადასახადო შემოწმების აქტი, რაზეც გამოიცა გადასახადების/გადასახდელების და საგადასახადო სანქციების თანხების დარიცხვის/შემცირების შესახებ 2022 წლის 21 დეკემბრის №32361 ბრძანება და 22 დეკემბრის №006-593 საგადასახადო მოთხოვნა, რომლის საფუძველზე გადასახადის გადამხდელს დამატებით გადასახდელად განესაზღვრა სულ 672 905 ლარი, მათ შორის გადასახადი 369 030 ლარი, ჯარიმა 102 508 ლარი და საურავი 201 367 ლარი. \nზემოაღნიშნული საგადასახადო მოთხოვნა გადამხდელის მიერ გასაჩივრდა შემოსავლების სამსახურში, რომლის 2023 წლის 13 მარტის №4661 ბრძანებით საჩივარი არ დაკმაყოფილდა. აღნიშნული ბრძანება გასაჩივრდა საქართველოს ფინანსთა სამინისტროსთან არსებული დავების განხილვის საბჭოში, რომლის 2023 წლის 25 მაისის №19237/2/2023 გადაწყვეტილებით გაუქმდა შემოსავლების სამსახურის 2023 წლის 13 მარტის №4661 ბრძანება და საჩივარი მომჩივნის მონაწილეობით და მის მიერ წარმოდგენილი დოკუმენტაციის/არგუმენტაციის გათვალისწინებით, ხელახლა განსახილველად დაუბრუნდა შემოსავლების სამსახურს.\nსაქართველოს ფინანსთა სამინისტროსთან არსებული დავების განხილვის საბჭოს 2023 წლის 25 მაისის №19237/2/2023 გადაწყვეტილებაში მითითებულია შემდეგი: \n„მომჩივნის მიერ 24.05.2023 წელს წარმოდგენილ იქნა დამატებითი დოკუმენტაცია.\nდავის განმხილველი ორგანოების რეგლამენტის დამტკიცების თაობაზე\" საქართველოს მთავრობის 2011 წლის 14 დეკემბრის №473 დადგენილებით დამტკიცებული რეგლამენტის 33-ე მუხლის პირველი პუნქტის „ბ\" ქვეპუნქტის შესაბამისად, დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები.\nყოველივე ზემოაღნიშნულიდან გამომდინარე, მხარეთა არგუმენტაციის შეფასების საფუძველზე, საბჭოს მიაჩნია, რომ ვინაიდან მომჩივნის მიერ წარმოდგენილი დოკუმენტაცია/არგუმენტაცია არ არის შეფასებული შემოსავლების სამსახურის მიერ, საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები საჭიროებს დამატებით შესწავლას.\nაღნიშნულიდან გამომდინარე, გასაჩივრებული ბრძანება უნდა გაუქმდეს და საჩივარი ხელახლა განსახილველად, მომჩივნის მონაწილეობით უნდა დაუბრუნდეს შემოსავლების სამსახურს.” \n\n\nსადავო საკითხთან დაკავშირებით საგადასახადო შემოწმების აქტის მიხედვით დარიცხვა განპირობებულია შემდეგი გარემოებებით: \nი/მ \"-------\"-ს (ს/ნ \"-------\") 2016 და 2017 წლებში შპს „------“-სგან (ს/ნ \"-------\") შეძენილი აქვს ქ.\"-------\"-ში  ქ. №27-ში მდებარე მშენებარე საცხოვრებელი ბინები. სულ შეძენილი ბინების რაოდენობაა 37, საერთო ფართი - 2873 კვ.მ. პირმა აღნიშნული ბინები 2016-2017 წლებში იპოთეკაში ჩადო კერძო იპოთეკარებთან თანხის მიღების სანაცვლოდ, რათა დასრულებულიყო აღნიშნული ბინების მშენებლობა. ი/მ \"-------\"- მა ვერ დაფარა იპოთეკური სასესხო ვალდებულებები, რის გამოც აღნიშნული 37 ბინის რეალიზება მოახდინა 2019 და 2020 წლებში.\n„გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის მიხედვით, ეკონომიკურ საქმიანობად არ ითვლება ყოველი უწყვეტი 48 თვის განმავლობაში საკუთრებაში არსებული 4 საცხოვრებელი ბინის (სახლის) (მათ შორის, მშენებარე) მასზე დამაგრებული მიწით რეალიზაცია. აღნიშნულ შემთხვევაში გადამხდელს რეალიზებული აქვს 37 ბინა, რაც წარმოადგენს საქართველოს საგადასახადო კოდექსის მე-9 მუხლის მიხედვით ეკონომიკურ საქმიანობას. 2021 წლამდე მოქმედი საქართველოს საგადასახადო კოდექსის 157-ე და 161-ე მუხლის მიხედვით, თუ ეკონომიკური საქმიანობის შედეგად მიღებული შემოსავალი აღემატება 100 000 ლარს პირს ეკუთვნის დღგ-ის სავალდებულო რეგისტრაცია და საქართველოს ტერიტორიაზე გაწეული მომსახურება და საქონლის მიწოდება ექვემდებარება დღგ-ით დაბეგვრას. აღნიშნულიდან გამომდინარე, შემოწმებით დადგინდა დღგ-ით დასაბეგრი ბრუნვა პერიოდების მიხედვით. 2019 წლის 30 აგვისტოს დასაბეგრმა ბრუნვამ გადააჭარბა 100 000 ლარს და შემოწმებით პირი დაექვემდებარა დღგ-ით სავალდებულო რეგისტრაციას. სულ შემოწმებით დღგ-ით დასაბეგრი ბრუნვა განისაზღვრა 2 050 180 ლარის ოდენობით. პირს დაერიცხა გადასახადი და ჯარიმა საქართველოს საგადასახადო კოდექსის 282-ე მუხლის მიხედვით.\nგადამხდელს საშემოსავლო გადასახადის ნაწილში საგადასახადო ვალდებულებები არ დაუდგინდა, ბინების რეალიზაციისას ნამეტი თანხა არ ფიქსირდება.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ გადასახადის გადამხდელის მოთხოვნა არ უნდა დაკმაყოფილდეს შემდეგ გარემოებათა გამო:\nსაქართველოს საგადასახადო კოდექსის 306-ე მუხლის მე-2 ნაწილის თანახმად, დავის განმხილველი ორგანოს ძალაში შესული გადაწყვეტილების შესრულება სავალდებულოა.\n\n\nსადავო საკითხთან დაკავშირებით, შემოსავლების სამსახური მიუთითებს საქართველოს საგადასახადო კოდექსის მე-2 მუხლის მე-2 ნაწილზე, რომლის თანახმად, გადასახადებით დაბეგვრისათვის გამოიყენება საგადასახადო ვალდებულების წარმოშობის დღისათვის მოქმედი საქართველოს საგადასახადო კანონმდებლობა\nსაქართველოს საგადასახადო კოდექსის მე-9 მუხლის პირველ ნაწილის მიხედვით, ეკონომიკურ საქმიანობად განიხილება ნებისმიერი საქმიანობა, რომელიც ხორციელდება შემოსავლის ან კომპენსაციის მისაღებად, მიუხედავად ამ საქმიანობის შედეგისა, თუ ამ კოდექსით სხვა რამ არ არის გათვალისწინებული.\nამავე მუხლის მე-2 ნაწილის „ვ“ ქვეპუნქტის თანახმად, ეკონომიკურ საქმიანობას არ მიეკუთვნება საქმიანობის ან/და ოპერაციების სახეები ან/და ოპერაციების ერთობლიობა, რომლებიც განისაზღვრება საქართველოს ფინანსთა მინისტრის ბრძანებით, საქართველოს პარლამენტის საფინანსო-საბიუჯეტო კომიტეტთან შეთანხმებით.\n„გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის 49-ე მუხლის „ა“ ქვეპუნქტის თანახმად, ეკონომიკურ საქმიანობას არ განეკუთვნება ფიზიკური პირის მიერ ყოველი უწყვეტი 48 თვის განმავლობაში მის საკუთრებაში არსებული 4 საცხოვრებელი ბინის (სახლის) (მათ შორის, მშენებარე) მასზე დამაგრებული მიწით რეალიზაცია. საქართველოს საგადასახადო კოდექსის 157-ე მუხლის პირველი ნაწილის თანახმად, პირი, რომელიც ეწევა ეკონომიკურ საქმიანობას და რომლის მიერ ნებისმიერი უწყვეტი 12 კალენდარული თვის განმავლობაში განხორციელებული, დღგ-ით დასაბეგრი ოპერაციების საერთო თანხა აღემატება 100 000 ლარს (გარდა ამ მუხლის 11 ნაწილით გათვალისწინებული შემთხვევისა):\nა) ვალდებულია დღგ-ის გადამხდელად რეგისტრაციისათვის მიმართოს საგადასახადო ორგანოს დასაბეგრი ოპერაციების საერთო თანხის 100 000 ლარზე გადაჭარბების დღიდან არა უგვიანეს 2 სამუშაო დღისა\nბ) დღგ-ის გადამხდელად ითვლება იმ დასაბეგრი ოპერაციის განხორციელების მომენტიდან (ამ ოპერაციის ჩათვლით), რომლის მიხედვითაც დასაბეგრი ოპერაციის საერთო თანხა გადააჭარბებს 100 000 ლარს.\nამავე მუხლის მე-7 ნაწილის თანახმად, დღგ-ის გადამხდელად სავალდებულო რეგისტრაციას დაქვემდებარებული პირის რეგისტრაციის გარეშე გამოვლენისას საგადასახადო ორგანო ატარებს ამ პირს რეგისტრაციაში დღგ-ის გადამხდელად. ამასთანავე, პირი დღგ-ის გადამხდელად ითვლება რეგისტრაციის ვალდებულების წარმოშობის მომენტიდან.\nსაქართველოს საგადასახადო კოდექსის 160-ე მუხლის „ა“ ქვეპუნქტის თანახმად, დღგ-ით დაბეგვრის ობიექტია დასაბეგრი ოპერაცია.\nსაქართველოს საგადასახადო კოდექსის 161-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა, რომლის დროსაც დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა.\nამავე მუხლი მე-8 ნაწილის თანახმად, უძრავი ქონების მიწოდებისას, თუ არ დადგა ამ მუხლის პირველი ნაწილის „ა.ბ.დ“ ქვეპუნქტით გათვალისწინებული პირობა, დასაბეგრი ოპერაციის განხორციელების დროდ ითვლება საკუთრების უფლების რეგისტრაციისთვის მარეგისტრირებელ ორგანოში წარსადგენი საკუთრების უფლების დამადასტურებელი დოკუმენტის შედგენის თარიღი, ხოლო თუ საკუთრების უფლების რეგისტრაცია (გადაცემა) დამოკიდებულია ამ დოკუმენტის მხარის (მხარეების) მიერ გარკვეული ვალდებულების შესრულებაზე ან/და პირობის დადგომაზე - ასეთი ვალდებულების შესრულების/პირობის დადგომის თარიღი.\nსაქართველოს საგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nსაქართველოს საგადასახადო კოდექსის 282-ე მუხლის პირველი ნაწილის თანახმად, დღგ-ის გადამხდელად რეგისტრაციის გარეშე საქმიანობა - იწვევს პირის დაჯარიმებას რეგისტრაციის გარეშე საქმიანობის პერიოდში განხორციელებული დღგ-ით დასაბეგრი ოპერაციების (გარდა გათავისუფლებული ოპერაციებისა) თანხის 5 პროცენტის ოდენობით. \nდადგენილი ფაქტობრივი გარემოებაა, რომ მომჩივანს შესამოწმებელ პერიოდში უფიქსირდება 37 ბინის რეალიზაცია, შესაბამისად, გადამხდელის მიერ რეალიზებული ბინების ოდენობა 48 თვის განმავლობაში აჭარბებს 4 საცხოვრებელი ბინის (სახლის) (მათ შორის, მშენებარე) მასზე დამაგრებული მიწით რეალიზაციას.\nმომჩივანმა საბჭოს სხდომაზე განმარტა, რომ მის მიერ ბინების რეალიზაციის ეკონომიკურ საქმიანობად განხილვა არასწორია, რადგან აღნიშნული ოპერაციები განახორციელა \"-------\" -ის მერიის მოთხოვნით, იპოთეკარებისაგან სესხად აღებული თანხების დასაბრუნებლად, რაც დასტურდება მის მიერ წარმოდგენილი დოკუმენტებით (ქალაქ \"-------\"-ის მუნიციპალიტეტის მთავრობის და საკრებულოს განკარგულებები და სამმხრივი ხელშეკრულება).\nშემოსავლების სამსახურმა საქართველოს ფინანსთა სამინისტროსთან არსებული დავების განხილვის საბჭოს გადაწყვეტილების შესაბამისად, შეისწავლა/შეაფასა დამატებით წარმოდგენილი დოკუმენტაცია/არგუმენტაცია და ყველა საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები. შედეგად დადგინდა, რომ გადამხდელის მიერ წარმოდგენილი დოკუმენტებით არ დასტურდება აღნიშნული ბინების რეალიზაციის და შემდგომ იპოთეკარებისთვის დავალიანების გადახდის ვალდებულების განსაზღვრა, \"-------\"- ის მუნიციპალიტეტის მთავრობის ან საკრებულოს მიერ. აღნიშნული განკარგულებები განსაზღვრავს მხოლოდ იმ საკითხებს, რაც უშუალოდ უკავშირდება დაუმთავრებელი მშენებლობების სამშენებლო განვითარების ხელშეწყობისთვის ისეთი ღონისძიებების გამოყენებას, როგორიცაა სარეკრეაციო ზონის და განაშენიანების კოეფიციენტის ცვლილებები, ასევე მშენებლობის ნებართის გაცემა და არქიტექტურული პროექტის შეთანხმება.\nსაქმეზე არსებული მტკიცებულებების და გადამხდელის მიერ დამატებით წარმოდგენილი დოკუმენტების გათვალისწინებით, შემოსავლების სამსახური აღნიშნავს, რომ ზემოაღნიშნული საცხოვრებელი ბინების რეალიზაცია წარმოადგენს ეკონომიკურ საქმიანობას და გადასახადი გადამხდელი ვალდებული იყო ქონების რეალიზაცია განეხილა დღგ-ით დასაბეგრ ოპერაციად. ამასთან, არ დასტურდება აღნიშნული ბინების იძულებით ან სხვა ისეთი მიზეზით რეალიზაციის ფაქტი, რაც გამორიცხავდა განხორციელებული ქმედების ეკონომიკურ საქმიანობად კვალიფიკაციას. ამასთან, გადასახადის გადამხდელის მიერ შემოსავლების სამსახურში დავის წარმოების პროცესში არ ყოფილა წარმოდგენილი იმგვარი მტკიცებულებები/დოკუმენტაცია, რაც შეცვლიდა საგადასახადო შემოწმებით დადგენილ გარემოებებს.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ შემოწმების შედეგად განსაზღვრული საგადასახადო ვალდებულებები შესაბამისობაშია საგადასახადო კანონმდებლობის მოთხოვნებთან, წარმოდგენილი საჩივარი დაუსაბუთებელია და არ უნდა დაკმაყოფილდეს.\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ: \n\n\n1. ი/მ \"-------\"-ის (ს/ნ \"-------\") საჩივარი არ დაკმაყოფილდეს;\n2. აღნიშნული ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. №16) ან სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსავალდებულო რეგისტრაცია\nგადასახადის გადამხდელად აღრიცხვის წესის დარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n35\n\nდოკუმენტის დათვალიერება\n\ninfohub@rs.ge",
    "title": "Document e5f4f223-ed5c-431f-bb5d-919d1b479446"
  }
}