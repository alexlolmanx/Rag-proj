{
  "id": "f6fa68e6-c5a7-43e6-bfec-c41c85e1326f",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22021/2/2024\n30 აპრილი 2024\nდოკუმენტის #:\n22021/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n29 აპრილი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, საგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№22021/2/2024\n29 აპრილი 2024\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს --------ი (ს/ნ -------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 11.04.2024 წელს განიხილა და მიიღო გადაწყვეტილება შპს ------ის 17.01.2024 წელს რეგისტრირებულ საჩივარზე (რეგისტრაციის №22021/2/2024).\n\n\nდავის საგანი: \n1. საბანკო ანგარიშიდან გადარიცხული თანხების, რაზეც არ არსებობს დოკუმენტი, დოკუმენტურად დაუდასტურებელ ხარჯად ჩათვლა;\n2. შემოწმების შედეგად დადგენილი შემოსავლის და გადასახადის გადამხდელის მიერ გაწეული ხარჯის შეპირისპირებით გამოვლენილი სხვაობის ანგარიშვალდებულ პირის ხელფასის სახით მიღებულ შემოსავლად განხილვა;\n3. დაკისრებული სანქციებისგან გათავისუფლება.\n\n\nგასაჩივრებული გადაწყვეტილება: \n1. აუდიტის დეპარტამენტის 29.09.2023 წლის საგადასახადო შემოწმების აქტი;\n2. აუდიტის დეპარტამენტის 10.10.2023 წლის №25037 ბრძანება;\n3. აუდიტის დეპარტამენტის 10.10.2023 წლის №006-498 საგადასახადო მოთხოვნა;\n4. შემოსავლების სამსახურის 19.12.2023 წლის №32029 ბრძანება.\n\n\nდარიცხული თანხა: 84 642.15 ლარი. \nმათ შორის:\nგადასახადი - 47 604\nდღგ - (-392)\nმიწა - არასასოფლო - (-73)\nმოგების გადასახადი - 21 628\nსაშემოსავლო გადასახადი - 26 304\nქონების გადასახადი - 137\nჯარიმა - 26 892\nსაურავი - 10 146.15\n\n\nპროცედურული გარემოებები\nგადასახადის გადამხდელის საქმიანობაა საცალო ვაჭრობა სურსათით, ხილით და ბოსტნეულით.\nაუდიტის დეპარტამენტის 30.03.2023 წლის №6566 ბრძანების საფუძველზე ჩატარდა კომპანიის საქმიანობის 1.01.2020 წლიდან 1.03.2023 წლამდე საანგარიშო პერიოდების კამერალური საგადასახადო შემოწმება. საგადასახადო შემოწმების შედეგები აისახა 29.09.2023 წლის საგადასახადო შემოწმების აქტში. შემოწმების აქტის საფუძველზე გამოიცა აუდიტის დეპარტამენტის 10.10.2023 წლის №25037 ბრძანება და ამავე თარიღის №006-498 საგადასახადო მოთხოვნა.\nაღნიშნული აქტები 9.11.2023 წელს გასაჩივრდა შემოსავლების სამსახურში, რომლის 19.12.2023 წლის №32029 ბრძანებით საჩივარი დაკმაყოფილდა ნაწილობრივ; აუდიტის დეპარტამენტს დაევალა, დოკუმენტურად დაუდასტურებელი ხარჯები (გაუთვალისწინებელი შესყიდვის აქტების ნაწილში) განსაზღვროს, საქართველოს საგადასახადო კოდექსის 73-ე მუხლის მიხედვით, არაპირდაპირი მეთოდის გამოყენებით და შესწავლის შედეგების გათვალისწინებით, უზრუნველყოს შესაბამისი საგადასახადო ვალდებულებების კორექტირება (შემცირება); დანარჩენ ნაწილში საჩივარი არ დაკმაყოფილდა. \nშემოსავლების სამსახურის 19.12.2023 წლის №32029 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები: \n1. საბანკო ანგარიშიდან გადარიცხული თანხების, რაზეც არ არსებობს დოკუმენტი, დოკუმენტურად დაუდასტურებელ ხარჯად ჩათვლა \nფაქტების აღწერა/დარიცხვის საფუძვლები\nშემოწმების პროცესში კომპანიამ წარადგინა საბანკო ამონაწერები, რომლის ანალიზით ირკვევა, რომ გადასახადის გადამხდელს შესამოწმებელ პერიოდში საბანკო ანგარიშიდან გადარიცხული აქვს თანხები სხვადასხვა იურიდიულ და ფიზიკურ პირებზე (დანიშნულებაში მითითებულია პროდუქციის შესაძენად, მომსახურება და ა.შ.), რომელზეც არ არსებობს დოკუმენტი.\nსაგადასახადო კოდექსის 96-ე, 97-ე, 982 მუხლების გათვალისწინებით, აღნიშნული თანხები განხილულია, როგორც დოკუმენტურად დაუდასტურებელი ხარჯები, შესაბამისად, გადასახადის გადამხდელს დაერიცხა მოგების გადასახადი და დაეკისრა ჯარიმა საგადასახადო კოდექსის 275-ე მუხლით.\n\n\nშემოსავლების სამსახურის გადაწყვეტილების შინაარსი \nმოქმედი კანონმდებლობის მიხედვით, ინდივიდუალური ადმინისტრაციულ სამართლებრივი აქტი, რომელიც გამოცემულია წერილობითი სახით, აუცილებელია შეიცავდეს დასაბუთებას, კერძოდ, მასში მითითებული უნდა იყოს ის სამართლებრივი და ფაქტობრივი წანამძღვრები, რომელთა საფუძველზეც გამოიცა იგი. იმ შემთხვევაშიც კი, თუ ადმინისტრაციული ორგანო მოქმედებს დისკრეციული უფლებამოსილების ფარგლებში, იგი ვალდებულია, აქტის დასაბუთებაში მიუთითოს იმ გარემოებებზე, რომლებიც საფუძვლად დაედო მის მიერ მიღებულ გადაწყვეტილებას.\nშემოწმებით დადგენილი გარემოებაა, რომ საბანკო ანგარიშების მიხედვით საწარმოს გადარიცხული აქვს თანხები სხვადასხვა იურიდიულ და ფიზიკურ პირებზე (დანიშნულებაში მითითებულია პროდუქციის შესაძენად, მომსახურება და ა.შ), რომელზეც არ არსებობს დოკუმენტი. აღნიშნული გადარიცხული თანხები შემოწმების მიერ დოკუმენტურად დაუდასტურებელი ხარჯების საფუძვლით დაიბეგრა მოგების გადასახადით. ასევე, შემოწმების შედეგად, შესამოწმებელ პერიოდში, დადგენილ შემოსავალსა და გადასახადის გადამხდელის მიერ გაწეული ხარჯის შეპირისპირებით (შესწავლილია შემოსავლების სამსახურის გადასახადების ადმინისტრირების საინფორმაციო სისტემის მონაცემები და ასევე გადასახადის გადამხდელის მიერ წარმოდგენილი ინფორმაცია, მათ შორის შესყიდვის აქტები) გამოვლენილი სხვაობა, საგადასახადო კოდექსის 101-ე მუხლის შესაბამისად, განხილულ იქნა ანგარიშვალდებულ პირზე, ხელფასის სახით მიღებულ შემოსავლად და დაიბეგრა გადახდის წყაროსთან.\nგადამხდელის პოზიციასთან, დამფუძნებლის შენატანებისა და ასევე დებიტორული დავალიანების გათვალისწინებასთან დაკავშირებით, შემოსავლების სამსახური ყურადღებას ამახვილებს აუდიტის დეპარტამენტის მიერ მიწოდებულ ინფორმაციაზე, რომლითაც ირკვევა, რომ შემოწმების მიერ დამფუძნებლის შენატანები გათვალისწინებულია, კერძოდ, საბანკო ამონაწერში სადაც ფიქსირდებოდა დანიშნულებაში დამფუძნებლის მიერ თანხის შეტანა ან გატანა გათვალისწინებულია სრულად. რაც შეეხება დებიტორულ დავალიანებას, გადასახადის გადამხდელმა შემოწმების პროცესში წარადგინა ცხრილი დებიტორების შესახებ (დირექტორის ხელმოწერით), სადაც ფიქსირდება მხოლოდ ერთი კომპანიის (შპს -----ი -/- 7493 ლარი) მიმართ არსებული დებიტორული დავალიანება, რომელიც ასევე გათვალისწინებულია.\nშემოსავლების სამსახური მიუთითებს გადასახადის გადამხდელის მიერ წარდგენილ პოზიციაზე, რომლის თანახმად, გადამხდელის საქმიანობა არის ადგილობრივ ბაზარზე შეძენილი სასურსათო საქონლის და ხილ-ბოსტნეულის საცალო რეალიზაცია ე.წ. დელივერის სერვისის გამოყენებით (გლოვოს, ვოლტის და ბოლტის აპლიკაციების გამოყენებით). საქონლის შეძენა ხორციელდება ძირითადად შესყიდვის აქტებით და სასაქონლო ზედნადებებით. გადამხდელის მიერ შემოწმებისთვის წარდგენილია ინფორმაცია პროგრამა „----ის“ სახით, სადაც ასახულია, როგორც საქონლის რეალიზაციის, ასევე შეძენის ინფორმაცია, თუმცა, 2022 წელს პროგრამაში განხორციელებული განახლების შედეგად, წინა პერიოდის შეძენები სრულად არ იქნა ინტეგრირებული პროგრამაში და ინფორმაციის ნაწილი დაიკარგა. გადამხდელის მიერ შემოწმებისთვის წარდგენილი იქნა შესაბამისი შესყიდვის აქტები (ნაწილი ცხრილის სახით) და ითხოვს მათ სრულად გათვალისწინებას. ამასთან, ვინაიდან საწარმოს მიერ განხორციელებული რეალიზაციის ოპერაციები სრულად არის აღრიცხული, გადამხდელი ითხოვს დოკუმენტურად დაუდასტურებელი ხარჯების გაანგარიშებას არაპირდაპირი მეთოდის გამოყენებით.\nშემოსავლების სამსახური ასევე ყურადღებას ამახვილებს აუდიტის დეპარტამენტის მიერ მოწოდებულ ინფორმაციაზე, რომლითაც დგინდება, რომ შემოწმების მიერ შესწავლილ იქნა ფულის მოძრაობა, რომლის შედეგად გადასახადის გადამხდელს გამოუვლინდა განკარგვადი თანხა, რომელიც დაიბეგრა გადახდის წყაროსთან. შემოწმების პროცესში გადასახადის გადამხდელმა წარადგინა შესყიდვის აქტები რამდენიმე ეტაპად, რომლებიც შემოწმების მიერ გადამოწმებულ და გათვალისწინებულ იქნა ფულადი სახსრების მოძრაობაში, ჯამური ღირებულებით 967 661 ლარის ოდენობით, თუმცა აღნიშნულის გარდა საწარმოს კიდევ უფიქსირდებოდა შესყიდვის აქტები მცირე ღირებულებით, რომლებიც შემოწმების მიერ არ იქნა ფულის მოძრაობაში გათვალისწინებული, რადგან ხშირ შემთხვევაში არ ფიქსირდებოდა მეორე მხარის ხელმოწერა ან ვერ იდენტიფიცირდებოდა, თუ ვისგან იყო სმფ შეძენილი (არ ფიქსირდებოდა გამყიდველის სახელი და გვარი ან პირადი ნომერი).\nსამართლებრივი ნორმების, დადგენილი ფაქტობრივი გარემოებებისა და წარდგენილი არგუმენტების გათვალისწინებით, შემოსავლების სამსახურს მიაჩნია, რომ აუდიტის დეპარტამენტს უნდა დაევალოს, დოკუმენტურად დაუდასტურებელი ხარჯები (გაუთვალისწინებელი შესყიდვის აქტების ნაწილში) განსაზღვროს, საგადასახადო კოდექსის 73-ე მუხლის მიხედვით, არაპირდაპირი მეთოდის გამოყენებით და შესწავლის შედეგების გათვალისწინებით, უზრუნველყოს შესაბამისი საგადასახადო ვალდებულებების კორექტირება (შემცირება).\n\n\nმომჩივნის არგუმენტაცია \nსაქონლის შეძენა ხორციელდება ადგილობრივ ბაზარზე ძირითადად შესყიდვის აქტებით და სასაქონლო ზედნადებებით, საქონლის რეალიზაცია კი ძირითად შემთხვევაში განხორციელებულია დელივერის სერვისით: გლოვო, ვოლტის და ბოლტის აპლიკაციებით. კომპანიის მიერ შემოწმებისათვის წარდგენილი იქნა საქონლის მოძრაობის ამსახველი ინფორმაცია პროგრამა „-----ის“ სახით, სადაც ასახულია როგორც საქონლის რეალიზაციის, ასევე შეძენის ინფორმაცია. 2022 წლის პროგრამაში განხორციელებული განახლების შედეგად, წინა პერიოდის შეძენები სრულად არ იქნა ინტეგრირებული პროგრამაში, შედეგად ინფორმაციის ნაწილი დაიკარგა. თუმცა შემოწმებისათვის წარდგენილია შესაბამისი შესყიდვის აქტები დოკუმენტურად, ასევე ნაწილი ცხრილის სახით, რაც სრულად არ იქნა გათვალისწინებული. ასევე, ვინაიდან რეალიზაცია სრულად ასახულია და არ იწვევს კითხვის ნიშნებს, იმ რეალიზებულ საქონელზე, რომელზეც ვერ მოხდა შესყიდვის აქტების წარდგენა უნდა მომხდარიყო არაპირდაპირი მეთოდით გაანგარიშება და ხარჯების გათვალისწინება.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 49-ე მუხლის პირველი ნაწილის „ე“ ქვეპუნქტის მიხედვით, ამ კოდექსის დებულებათა გათვალისწინებით საგადასახადო ორგანოებს თავიანთი კომპეტენციის ფარგლებში და საქართველოს კანონმდებლობით დადგენილი წესით უფლება აქვთ დამოუკიდებლად განსაზღვრონ გადასახადის გადამხდელის საგადასახადო ვალდებულების მოცულობა საგადასახადო ორგანოში არსებული ინფორმაციით (მათ შორის, გადასახადის გადამხდელის დანახარჯების შესახებ) ან შედარების მეთოდით – სხვა ამგვარი გადასახადის გადამხდელების შესახებ ინფორმაციის ანალიზის საფუძველზე, თუ გადასახადის გადამხდელი არ წარადგენს საგადასახადო კონტროლის განსახორციელებლად საჭირო სააღრიცხვო დოკუმენტაციას ან დადგენილი წესის დარღვევით აწარმოებს ბუღალტერიას, აგრეთვე ამ კოდექსით გათვალისწინებულ სხვა შემთხვევებში.\nსაგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის შესაბამისად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 105-ე მუხლის მე-2 ნაწილის მიხედვით, თუ ამ კოდექსით სხვა რამ არ არის გათვალისწინებული, ყველა ხარჯი დოკუმენტურად უნდა იყოს დადასტურებული.\nსაგადასახადო კოდექსის 72-ე მუხლის პირველი ნაწილის მიხედვით, პირველადი საგადასახადო დოკუმენტი არის წერილობითი დოკუმენტი, რომლითაც შესაძლებელია სამეურნეო ოპერაციის მონაწილე მხარეთა იდენტიფიცირება, აქვს თარიღი და მოიცავს მიწოდებული საქონლის/გაწეული მომსახურების ჩამონათვალსა და ღირებულებას. საქონლის/მომსახურების გაცვლის (ბარტერულ) ოპერაციაზე გამოწერილ პირველად საგადასახადო დოკუმენტში საქონლის ღირებულების (მათ შორის, საქონლის ერთეულის ფასის) მითითება სავალდებულო არ არის.\nსაგადასახადო კოდექსის 97-ე მუხლის პირველი ნაწილის „ბ“ ქვეპუნქტის თანახმად, რეზიდენტი საწარმოს (გარდა ამ მუხლის მე-2 და მე-8−91 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია: გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის.\nსაგადასახადო კოდექსის 982 მუხლის პირველი ნაწილის „ა“ ქვეპუნქტის თანახმად, ამ მუხლის მიზნებისათვის ხარჯს, რომელიც ეკონომიკურ საქმიანობასთან დაკავშირებული არ არის, მიეკუთვნება ხარჯი, რომელიც დოკუმენტურად დადასტურებული არ არის, თუ ეს ვალდებულება დადგენილია ამ კოდექსის შესაბამისად. \nმომჩივანი განმარტავს, რომ შემოწმებისათვის წარდგენილია შესაბამისი შესყიდვის აქტები დოკუმენტურად, ასევე ნაწილი ცხრილის სახით, რაც სრულად არ იქნა გათვალისწინებული. ასევე, ვინაიდან რეალიზაცია სრულად ასახულია და არ იწვევს კითხვის ნიშნებს, იმ რეალიზებულ საქონელზე, რომელზეც ვერ მოხდა შესყიდვის აქტების წარდგენა უნდა მომხდარიყო არაპირდაპირი მეთოდით გაანგარიშება და ხარჯების გათვალისწინება.\nშემოსავლების სამსახურის 19.12.2023 წლის №32029 ბრძანებით საჩივარი დაკმაყოფილდა ნაწილობრივ; აუდიტის დეპარტამენტს დაევალა, დოკუმენტურად დაუდასტურებელი ხარჯები (გაუთვალისწინებელი შესყიდვის აქტების ნაწილში) განსაზღვროს, საგადასახადო კოდექსის 73-ე მუხლის მიხედვით, არაპირდაპირი მეთოდის გამოყენებით და შესწავლის შედეგების გათვალისწინებით, უზრუნველყოს შესაბამისი საგადასახადო ვალდებულებების კორექტირება (შემცირება); დანარჩენ ნაწილში საჩივარი არ დაკმაყოფილდა.\nაღნიშნული გარემოებებიდან გამომდინარე, საბჭო იზარებს შემოსავლების სამსახურის პოზიციას და მიაჩნია, რომ არ არსებობს ამ ნაწილში შემოსავლების სამსახურის მიერ მიღებული გადაწყვეტილებისგან განსხვავებული გადაწყვეტილების მიღების საფუძველი. ამდენად, საჩივარი ამ ნაწილში არ უნდა დაკმაყოფილდეს.\n\n\n2. შემოწმების შედეგად დადგენილი შემოსავლის და გადასახადის გადამხდელის მიერ გაწეული ხარჯის შეპირისპირებით გამოვლენილი სხვაობის ანგარიშვალდებულ პირის ხელფასის სახით მიღებულ შემოსავლად განხილვა \nფაქტების აღწერა/დარიცხვის საფუძვლები\nშესამოწმებელ პერიოდში გადასახადის გადამხდელს არ აქვს აღრიცხული ფულის მოძრაობა. შემოწმების შედეგად დადგენილ შემოსავალსა და გადასახადის გადამხდელის მიერ გაწეული ხარჯის შეპირისპირებით (შესწავლილ იქნა შემოსავლების სამსახურის გადასახადების ადმინისტრირების საინფორმაციო სისტემის მონაცემები და ასევე გადასახადის გადამხდელის მიერ წარდგენილი ინფორმაცია, მათ შორის შესყიდვის აქტები) გამოვლენილი სხვაობა, საგადასახადო კოდექსის 101-ე მუხლის შესაბამისად, განხილულია ანგარიშვალდებულ პირზე, ხელფასის სახით მიღებულ შემოსავლად და საგადასახადო კოდექსის 154-ე მუხლით დაბეგრილია გადახდის წყაროსთან. კომპანიას დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლით. \n\n\nშემოსავლების სამსახურის გადაწყვეტილების შინაარსი \nგადაწყვეტილების შინაარსს მოიცავს პირველი დავის საგანი. \n\n\nმომჩივნის არგუმენტაცია \nკომპანიის მიერ საბრუნავი სახსრების მოძრაობა ძირითადად ხორციელდებოდა უნაღდო ანგარიშსწორებით, მათ შორის შემოსავლის აბსოლუტური უმრავლესობის, საიჯარო, კომუნალური, ხელფასის და ა.შ. ხარჯების გაწევა. მხოლოდ საქმიანობის სპეციფიკიდან გამომდინარე, ბაზარზე საქონლის შესყიდვის შემთხვევაში გამოყენებულია ნაღდი ანგარიშსწორება, რისი შინაარსიც ასახულია საბანკო ოპერაციებში თანხის გატანის მომენტში. შესაბამისად, არ იზიარებს შემოწმების აქტით განსაზღვრულ დარიცხვას, ვინაიდან სრულად არ არის გამოანგარიშებული და გათვალისწინებული გაწეული ხარჯები, მათ შორის ბანკით გაწეული: სხვადასხვა საქონლის და მომსახურების, იჯარით აღებული ფართის რემონტის, ძირითადი საშუალებების შეძენის: მაღაზიის დახლების კონდიციონერის, მაცივრის შეძენა-მონტაჟის და შეკეთების ხარჯები და ა.შ. რაც გამოიყენება საოპერაციო საქმიანობაში და მისი საჭიროება არ უნდა წარმოადგენდეს სადავოს. აღნიშნულ ხარჯებთან დაკავშირებით დამატებით წარმოადგენს ხელშეკრულებებს, მიღება-ჩაბარების და შესყიდვის აქტებს. ასევე, ისეთ ხარჯთან დაკავშირებით რაზედაც სრულად ვერ იქნება წარდგენილი დოკუმენტაცია ითხოვს საგადასახადო ორგანომ იხელმძღვანელოს საგადასახადო კოდექსის 73-ე მუხლის მე-5 ნაწილით და ხარჯების ღირებულება განისაზღვროს არაპირდაპირი მეთოდის გამოყენებით.\nშემოწმების მიერ, ასევე არ არის სრულად გათვალისწინებული საბანკო ანგარიშებზე დამფუძნებლის შენატანები, დებიტორული დავალიანებები - გათვალისწინებულია მხოლოდ ერთი კომპანიის დებიტორული დავალიანება, მაშინ როდესაც ძირითად მომხმარებლებთან დადებული ხელშეკრულებების მიხედვით, რეალიზაციის თანხები ჯამდება და ირიცხება 7-14 სამუშაო დღის შემდგომ (აღნიშნულზე დავების პროცესში წარმოადგენს შესაბამის დოკუმენტაციას).\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-4 ნაწილის და მე-9 ნაწილის „ბ“ ქვეპუნქტის მიხედვით:\n4. თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\n9. საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 101-ე მუხლის პირველი ნაწილის შესაბამისად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, კერძოდ პირი, რომელიც დაქირავებულს უხდის ხელფასს. \nმომჩივნის არგუმენტზე შემოსავლების სამსახურის ბრძანებაში მითითებულია, რომ შემოწმების მიერ დამფუძნებლის შენატანები გათვალისწინებულია, კერძოდ, საბანკო ამონაწერში სადაც ფიქსირდებოდა დანიშნულებაში დამფუძნებლის მიერ თანხის შეტანა ან გატანა გათვალისწინებულია სრულად. რაც შეეხება, დებიტორულ დავალიანებას, გადასახადის გადამხდელმა შემოწმების პროცესში წარადგინა ცხრილი დებიტორების შესახებ (დირექტორის ხელმოწერით), სადაც ფიქსირდება მხოლოდ ერთი კომპანიის (შპს ----ი -/- 7493 ლარი) მიმართ არსებული დებიტორული დავალიანება, რომელიც ასევე გათვალისწინებულია. შემოწმების პროცესში გადასახადის გადამხდელმა წარადგინა შესყიდვის აქტები რამდენიმე ეტაპად, რომლებიც შემოწმების მიერ გადამოწმებულ და გათვალისწინებულ იქნა ფულადი სახსრების მოძრაობაში, ჯამური ღირებულებით 967 661 ლარის ოდენობით, თუმცა აღნიშნულის გარდა საწარმოს კიდევ უფიქსირდებოდა შესყიდვის აქტები მცირე ღირებულებით, რომლებიც შემოწმების მიერ არ იქნა ფულის მოძრაობაში გათვალისწინებული, რადგან ხშირ შემთხვევაში არ ფიქსირდებოდა მეორე მხარის ხელმოწერა ან ვერ იდენტიფიცირდებოდა, თუ ვისგან იყო სმფ შეძენილი (არ ფიქსირდებოდა გამყიდველის სახელი და გვარი ან პირადი ნომერი).\nშემოწმების შედეგად, შესამოწმებელ პერიოდში, დადგენილ შემოსავალსა და გადასახადის გადამხდელის მიერ გაწეული ხარჯის შეპირისპირებით (შესწავლილია შემოსავლების სამსახურის გადასახადების ადმინისტრირების საინფორმაციო სისტემის მონაცემები და ასევე გადასახადის გადამხდელის მიერ წარდგენილი ინფორმაცია, მათ შორის შესყიდვის აქტები) გამოვლენილი სხვაობა, საგადასახადო კოდექსის 101-ე მუხლის შესაბამისად, განხილულია ანგარიშვალდებული პირის ხელფასის სახით მიღებულ შემოსავლად და დაიბეგრა გადახდის წყაროსთან.\nაღნიშნული გარემოებებიდან გამომდინარე, საბჭოს მიჩნია, რომ ამ ნაწილში მომჩივნის საგადასახადო ვალდებულებები განსაზღვრულია მართებულად და არ არსებობს საჩივრის დაკმაყოფილების საფუძველი. \n\n\n3. დაკისრებული სანქციებისგან გათავისუფლება \nფაქტების აღწერა/დარიცხვის საფუძვლები\nშემოწმების შედეგად მომჩივანს დაეკისრა ჯარიმა საგადასახადო კოდექსის 275-ე მუხლით 26 892 ლარის ოდენობით, მათ შორის მოგების გადასახადში 10 814 ლარი, დღგ-ში 2 492 ლარი, საშემოსავლო გადასახადში 13 517 ლარი და ქონების გადასახადში 69 ლარი. ასევე, აუდიტის დეპარტამენტის 10.10.2023 წლის №006-498 საგადასახადო მოთხოვნით დაეკისრა საურავი 10 146 ლარის ოდენობით.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური განმარტავს, რომ საგადასახადო კოდექსის 269-ე მუხლის მე-7 ნაწილის მიზანია საგადასახადო პასუხისმგებლობისგან გაათავისუფლოს პირი, რომელიც სამართლებრივი შეცდომის არეალში მოქმედებდა, რადგან სამართლებრივი შეცდომის დროს პირი არასწორად აფასებს ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს. შემოსავლების სამსახური მიუთითებს ფაქტობრივ გარემოებებზე, რომლის მიხედვით გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციების მიმართ შემოსავლების სამსახურს მიზანშეწონილად არ მიაჩნია საგადასახადო კოდექსის 269- ე მუხლის მე-7 ნაწილის გამოყენება. ამდენად, საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nსაგადასახადო კოდექსის 269-ე მუხლის მე-7 ნაწილზე მითითებით, ვინაიდან კომპანიის მიერ გამოწვეული დარღვევები არ წარმოდგენდნენ გამიზნულ ქმედებას გადასახადების შემცირების მიზნით, ითხოვს გათავისუფლდეს დაკისრებული სანქციისაგან.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 272-ე მუხლის პირველი და მე-2 ნაწილების მიხედვით:\n1. საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის.\n2. საურავი ერიცხება გადასახადის თანხას, რომელიც არის სხვაობა გადასახადის გადამხდელის მიერ შეუსრულებელ საგადასახადო ვალდებულებებსა და ზედმეტად გადახდილი გადასახადების ჯამს შორის. თუ ამ კოდექსით სხვა რამ არ არის გათვალისწინებული, საურავის დარიცხვა ხორციელდება თითოეული ვადაგადაცილებული დღისათვის, გადასახადის გადახდის ვადის ამოწურვის დღის მომდევნო დღიდან.\nსაგადასახადო კოდექსის 275-ე მუხლის მე-2, 21 და 22 ნაწილების თანახმად:\n2. საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, იწვევს დაჯარიმებას შემცირებული გადასახადის თანხის 50 პროცენტის ოდენობით.\n2 1 . საგადასახადო დეკლარაციაში/გაანგარიშებაში გადასახადის შემცირება, თუ შემცირებული გადასახადის თანხა ამ დეკლარაციაში/გაანგარიშებაში აღნიშნული გადასახადის თანხის 5 პროცენტს არ აღემატება, იწვევს დაჯარიმებას შემცირებული გადასახადის თანხის 10 პროცენტის ოდენობით.\n2 2 . საგადასახადო დეკლარაციაში/გაანგარიშებაში გადასახადის შემცირება, თუ შემცირებული გადასახადის თანხა ამ დეკლარაციაში/გაანგარიშებაში აღნიშნული გადასახადის თანხის 5 პროცენტზე მეტია და 20 პროცენტს არ აღემატება, იწვევს დაჯარიმებას შემცირებული გადასახადის თანხის 25 პროცენტის ოდენობით. საგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nგადასახადი გადამხდელს სამეწარმეო საქმიანობაში აკისრია გულისხმიერების ვალდებულება და ეს ვალდებულება უნდა შეასრულოს ჯეროვნად და სრულად. ნებისმიერი შეცდომა არ წარმოადგენს სანქციისაგან გათავისუფლების საფუძველს. მხარემ უნდა დაამტკიცოს, რომ შეცდომა გამოწვეულია არა მისი დაუდევრობის და უხეში გაუფრთხილებლობით არამედ საქმიანობისათვის დამახასიათებელი თანმდევი გულისხმიერების მიუხედავად.\nსაბჭო იზიარებს შემოსავლების სამსახურის პოზიციას სადავო საკითხთან მიმართებით და მიაჩნია, რომ განსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელის მხრიდან სამართალდარღვევის ჩადენა გამოწვეულია მისი შეცდომით/არცოდნით.\nამგვარად, საბჭოს მიაჩნია, რომ არ არსებობს დაკისრებული სანქციებისგან საგადასახადო კოდექსის 269-ე მუხლის მე-7 ნაწილით მომჩივნის გათავისუფლების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nდოკუმენტურად დაუდასტურებელი ხარჯები\nშემოსავლების/ხარჯების განსაზღვრა არაპირდაპირი მეთოდით\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n50\n\nდოკუმენტის დათვალიერება\n\ninfohub@rs.ge",
    "title": "Document f6fa68e6-c5a7-43e6-bfec-c41c85e1326f"
  }
}