{
  "id": "ae0325cc-48a2-4f14-afca-da376bc7dfa2",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19719/2/2023\n30 აგვისტო 2023\nდოკუმენტის #:\n19719/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n17 აგვისტო 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nიმპორტის გადასახდელის ოდენობის შემცირება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№19719/2/2023\n17 აგვისტო 2023\n\n\nგ ა დ ა წ ყ ვ ე ტ ი ლ ე ბ ა \n\n\nმომჩივანი: შპს „----------“ (ს/ნ ----------)\nმოპასუხე: საბაჟო დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 28.06.2023 წელს განიხილა და მიიღო გადაწყვეტილება შპს  „----------“ 19.05.2023 წელს რეგისტრირებულ საჩივარზე (რეგისტრაციის №19719/2/2023). \n\n\nდავის საგანი:\nსაქონლის თავისუფალ მიმოქცევაში გაშვების შემდგომი კონტროლის შედეგად წარმოშობილი ვალდებულებები.\n\n\nგასაჩივრებული გადაწყვეტილება:\n1. საბაჟო დეპარტამენტის 10.03.2023 წლის №041-7 საგადასახადო მოთხოვნა;\n2. შემოსავლების სამსახურის 3.05.2023 წლის №9687 ბრძანება.\n\n\nდარიცხული თანხა: 49 487 ლარი.\nმათ შორის:\nგადასახადი - 20 969\nდღგ -3 199\nიმპორტის გადასახადი - 17 770\nჯარიმა - 20 969\nსაურავი - 7 549\n\n\nფაქტების აღწერა/დარიცხვის საფუძვლები\nმომჩივანმა №---------- 10.03.2021 და №---------- 30.03.2021 საქონლის საბაჟო დეკლარაციებით, თავისუფალ მიმოქცევაში გაუშვა 148 085.77 ლარის საბაჟო ღირებულების და 49 105 კგ. ნეტო წონის შავი ლითონის ნაწარმი. \nზემოაღნიშნული საბაჟო დეკლარაციების თანმხლები №---------- 4.03.2021 და №---------- 27.03.2021 პრეფერენციული წარმოშობის (გადაადგილების) EUR.1 სერტიფიკატების ექსპორტიორ ქვეყანაში (----------) გადამოწმების შედეგად, ---------- საბაჟო ორგანოსაგან 2022 წლის 10 იანვარს მიღებული №----------/21 წერილიდან გაირკვა, რომ წარმოშობის სერტიფიკატებში მითითებულ ---------- ექსპორტის დეკლარაციებში დაფიქსირებული მონაცემები შეუსაბამობაში მოდიოდა ამავე წარმოშობის სერტიფიკატებში დაფიქსირებული საქონლის აღწერილობით ნაწილთან. №---------- 4.03.2021 და №---------- 27.03.2021 პრეფერენციული წარმოშობის (გადაადგილების) EUR.1 სერტიფიკატების უკანა გვერდებზე, გადამოწმების შედეგების გრაფები მონიშნულია უარყოფითად. ამავდროულად, მითითებული EUR.1 სერტიფიკატები ---------- სავაჭრო და მრეწველობის პალატისადმი არ ყოფილა დასამოწმებლად წარდგენილი. \nყოველივე ზემოაღნიშნულის გათვალისწინებით, საბაჟო ორგანომ მიიჩნია, რომ გადასახადს გადამხდელის მიერ №---------- 4.03.2021 და №---------- 27.03.2021 პრეფერენციული წარმოშობის (გადაადგილების) EUR.1 სერტიფიკატები არასწორად იქნა გამოყენებული, რამაც გამოიწვია იმპორტის გადასახდელის ოდენობის შემცირება.\n„საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 2019 წლის 29 აგვისტოს №257 ბრძანების მე-2 დანართის 41-ე მუხლის მე-3 პუნქტის „გ“ ქვეპუნქტის გათვალისწინებით, საქონლის გაშვების შემდგომი კონტროლის სამმართველოს მიერ შედგა 2023 წლის 9 მარტის საქონლის გაშვების შემდგომი კონტროლის შემოწმების №ა 34-21-10 აქტი, გამოიცა 2023 წლის 10 მარტის №4578 ბრძანება გადასახადის გადამხდელისათვის იმპორტის გადასახდელის დარიცხვისა და სანქციის დაკისრების შესახებ და 2023 წლის 10 მარტის №041-7 საგადასახადო მოთხოვნა.\nშედეგად, გადასახადის გადამხდელს დაერიცხა იმპორტის გადასახდელი 20 968.95 ლარი (მათ შორის იმპორტის გადასახადი 17 770.3 ლარი, დღგ 3 198.65 ლარი) და ჯარიმა 20 968.95 ლარი საბაჟო კოდექსის 167-ე მუხლის პირველი ნაწილის შესაბამისად. ამასთან, შემოწმების მასალები ქვემდებარეობის მიხედვით გაეგზავნა საქართველოს ფინანსთა სამინისტროს საგამოძიებო სამსახურს.\nგადასახადის გადამხდელის საჩივარი შემოსავლების სამსახურის 3.05.2023 წლის №9687 ბრძანებით არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, საბაჟო კოდექსის 36-ე მუხლის პირველ ნაწილზე, „საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 2019 წლის 29 აგვისტოს №257 ბრძანებით დამტკიცებული „საქონლის საბაჟო პროცედურაში ან რეექსპორტში დეკლარირებისა და გაფორმების შესახებ“ ინსტრუქციის (დანართი №8) მე-6 მუხლის მე-2 პუნქტის „თ“ ქვეპუნქტზე, საბაჟო კოდექსის მე-13 მუხლზე, 27-ე მუხლის პირველი ნაწილის „თ“ ქვეპუნქტზე, 30-ე მუხლის მე-2 ნაწილის „ა“ ქვეპუნქტზე და ამავე მუხლის მე-9 და მე-10 ნაწილზე, საგადასახადო კოდექსის 64-ე მუხლის მე-2 ნაწილის „დ“ ქვეპუნქტზე, საბაჟო კოდექსის 163-ე მუხლის პირველ ნაწილზე, 167-ე მუხლის პირველ ნაწილზე, დადგენილ გარემოებაზე და აღნიშნავს, რომ მომჩივნისთვის საბაჟო კოდექსის 167-ე მუხლის პირველი ნაწილის შესაბამისად დაკისრებული ჯარიმა და საგადასახადო კოდექსის 64-ე მუხლის მე-2 ნაწილის „დ“ ქვეპუნქტის საფუძველზე საგადასახადო მოთხოვნის წარდგენა (იმპორტის გადასახდელის დარიცხვა) მართლზომიერია.\nშემოსავლების სამსახურმა მიიჩნია, რომ სადავო ადმინისტრაციული აქტები შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია\nსაქონლის გაშვების შემდგომი კონტროლის შემოწმების აქტის ჩაბარების შემდეგ დაუკავშირდა მომწოდებელ კომპანიას (----------), რომელსაც მოსთხოვა პრეფერენციული წარმოშობის (გადაადგილების) EUR.1 სერტიფიკატების ორიგინალის მოწოდება უმოკლეს ვადაში, დარიცხული ძირითადი გადასახადების შემცირების მოხდენის მიზნით. ვინაიდან, ---------- მიწისძვრის შედეგად არის რთული ვითარება, დღეის მდგომარეობით მომწოდებელმა ვერ შეძლო EUR.1 სერტიფიკატების მოწოდება, თუმცა უმოკლეს ვადაში შეპირდა გამოგზავნას (შესაძლოა დავის განხილვამდეც მივაწოდოთ საბაჟო დეპარტამენტს).\nმომჩივანი ითხოვს, აღნიშნული გარემოების გათვალისწინებას და გონივრული ვადის მიცემას დაზუსტებული (კანონმდებლობის შესაბამისი) EUR.1 სერტიფიკატების წარმოსადგენად, ხოლო საბაჟო დეპარტამენტს დაევალოს სადავო საკითხის დამატებით შესწავლა და შესაბამისი კორექტირების (შემცირების) განხორციელება. \nმიუთითებს საბაჟო კოდექსის 163-ე მუხლის მე-11 ნაწილზე და აღნიშნავს, რომ 2023 წლის პირველ მაისს, შემოსავლების სამსახურის 2023 წლის 3 მაისის №9687 ბრძანების (გადაწყვეტილების) მიღებამდე, კომპანიის მიერ გადახდილია 2023 წლის 10 მარტის №041-7 საგადასახადო მოთხოვნით დარიცხული გადასახადის თანხა 20 968.95 ლარი. საჩივარს თან ერთვის გადარიცხვის დამადასტურებელი საგადახდო დავალება. ვინაიდან, საქონლის გაშვების შემდგომი კონტროლის შემოწმების აქტში დაფიქსირებული სამართალდარღვევა გამოწვეულია შეცდომით/არცოდნით, როგორც კეთილსინდისიერი გადასახადის გადამხდელი (გადახდილია ძირი თანხა) ითხოვს №041-7 საგადასახადო მოთხოვნით დაკისრებული სანქციისაგან (ჯარიმა-საურავი) გათავისუფლებას საბაჟო კოდექსის 163-ე მუხლის მე-11 ნაწილის საფუძველზე. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაბაჟო კოდექსის 36-ე მუხლის პირველი ნაწილის შესაბამისად, საქონლის წარმოშობა განისაზღვრება საქონლის საქართველოს საბაჟო ტერიტორიაზე შემოტანისას ან/და საქონლის საქართველოს საბაჟო ტერიტორიიდან გატანისას ვაჭრობაში დამცავი ღონისძიებების განხორციელების მიზნით.\n„საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 2019 წლის 29 აგვისტოს №257 ბრძანებით დამტკიცებული „საქონლის საბაჟო პროცედურაში ან რეექსპორტში დეკლარირებისა და გაფორმების შესახებ“ ინსტრუქციის (დანართი №8) მე-6 მუხლის მე-2 პუნქტის „თ“ ქვეპუნქტის თანახმად, საგადასახადო შეღავათის სარგებლობისათვის წარდგენილ უნდა იქნეს საქონლის წარმოშობის სერთიფიკატი.\nსაბაჟო კოდექსის მე-13 მუხლის მე-2 ნაწილის შესაბამისად, პირის მიერ საბაჟო დეკლარაციის, დროებით შენახვის დეკლარაციის, საქონლის შემოტანის ზოგადი დეკლარაციის, საქონლის გატანის ზოგადი დეკლარაციის, რეექსპორტის დეკლარაციის ან რეექსპორტის შეტყობინების წარდგენა, აგრეთვე ავტორიზაციის ან საბაჟო ორგანოს სხვა გადაწყვეტილების მისაღებად განაცხადის წარდგენა წარმოშობს აღნიშნული პირის ვალდებულებას:\nა) დეკლარაციაში, შეტყობინებაში ან განაცხადში ინფორმაცია ასახოს სწორად და სრულად;\nბ) უზრუნველყოს, რომ დეკლარაციისთვის, შეტყობინებისთვის ან განაცხადისთვის დართული დოკუმენტი იყოს ნამდვილი, სწორი და ძალაში მყოფი;\nგ) შეასრულოს საქონლის საბაჟო პროცედურაში მოქცევასთან ან ნებადართული საქმიანობის განხორციელებასთან დაკავშირებული მოთხოვნები.\nსაბაჟო კოდექსის 27-ე მუხლის პირველი ნაწილის „თ“ ქვეპუნქტის თანახმად, საბაჟო ორგანო უფლებამოსილია განახორციელოს საბაჟო კონტროლი ნებისმიერი ფორმით, მათ შორის განახორციელოს საქონლის გაშვების შემდგომი კონტროლი.\nსაბაჟო კოდექსის 30-ე მუხლის მე-2 ნაწილის „ა“ ქვეპუნქტის შესაბამისად, საბაჟო ორგანოს შეუძლია საქონლის გაშვების შემდგომი კონტროლის განხორციელებისას შეამოწმოს საბაჟო დეკლარაციით, დროებით შენახვის დეკლარაციით, საქონლის შემოტანის ზოგადი დეკლარაციით, საქონლის გატანის ზოგადი დეკლარაციით, რეექსპორტის დეკლარაციით ან რეექსპორტის შეტყობინებით დეკლარირებული მონაცემების სისწორე, აგრეთვე მისი თანმხლები დოკუმენტების არსებობა, სისწორე, ნამდვილობა და ძალაში ყოფნა.\nამავე მუხლის მე-9 და მე-10 ნაწილების თანახმად: \n9. თუ საქონლის გაშვების შემდგომი კონტროლის შედეგად გამოვლინდა პირისთვის იმპორტის გადასახდელის დარიცხვის ან/და საბაჟო სანქციის შეფარდების აუცილებლობა, საბაჟო ორგანო იღებს გადაწყვეტილებას პირისთვის იმპორტის გადასახდელის დარიცხვის ან/და საბაჟო სანქციის შეფარდების შესახებ.\n10. ამ მუხლის მე-9 ნაწილით გათვალისწინებულ შემთხვევაში შემოწმების აქტი და მის საფუძველზე მიღებული გადაწყვეტილება პირს წარედგინება საქართველოს საგადასახადო კოდექსის 64-ე მუხლით გათვალისწინებულ საგადასახადო მოთხოვნასთან ერთად.\nსაგადასახადო კოდექსის 64-ე მუხლის მე-2 ნაწილის „დ“ ქვეპუნქტის შესაბამისად, საგადასახადო ორგანო ვალდებულია პირს წარუდგინოს საგადასახადო მოთხოვნა, თუ არსებობს პირისათვის იმპორტის გადასახდელის დარიცხვის შესახებ ან/და საბაჟო სანქციის შეფარდების შესახებ საბაჟო ორგანოს გადაწყვეტილება ან საბაჟო სამართალდარღვევის ოქმი.\nსაბაჟო კოდექსის 163-ე მუხლის პირველი ნაწილის თანახმად, საბაჟო სამართალდარღვევა არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც ამ კოდექსით გათვალისწინებულია პასუხისმგებლობა.\nსაბაჟო კოდექსის 167-ე მუხლის პირველი ნაწილის თანახმად, საბაჟო დეკლარაციასა და მის თანმხლებ დოკუმენტში არასწორი მონაცემის არსებობისას იმპორტის გადასახდელის ოდენობის შემცირება (გარდა ამ მუხლის მე-3 და მე-4 ნაწილებით გათვალისწინებული შემთხვევებისა) – იწვევს დაჯარიმებას საბაჟო დეკლარაციაში შემცირებული იმპორტის გადასახდელის თანხის 100 პროცენტის ოდენობით.\nდადგენილია, რომ თავისუფალი მიმოქცევის საბაჟო პროცედურაში გაშვებულ საქონელზე მომჩივანმა ისარგებლა პრეფერენციული წარმოშობის (გადაადგილების) EUR.1 სერტიფიკატებით, რომელთა ნამდვილობა არ დაადასტურა ექსპორტიორი ქვეყნის (----------) საბაჟო ორგანომ. ამდენად, ჩაითვალა, რომ გადასახადს გადამხდელის მიერ პრეფერენციული წარმოშობის (გადაადგილების) EUR.1 სერტიფიკატები არასწორად იქნა გამოყენებული, რამაც გამოიწვია იმპორტის გადასახდელის ოდენობის შემცირება.\nმომჩივნის განმარტებით, ის დაუკავშირდა მომწოდებელ კომპანიას (----------), მოსთხოვა პრეფერენციული წარმოშობის (გადაადგილების) EUR.1 სერტიფიკატების ორიგინალის მოწოდება უმოკლეს ვადაში, მაგრამ, ---------- მიწისძვრის შედეგად შექმნილი რთული ვითარების გამო, ვერ მოხდა მოწოდება, თუმცა უმოკლეს ვადაში შეპირდა გამოგზავნას. ამასთან, აღნიშნავს, რომ საგადასახადო მოთხოვნით დარიცხული თანხა გადახდილია, სამართალდარღვევა გამოწვეულია შეცდომით/არცოდნით და როგორც კეთილსინდისიერი გადასახადის გადამხდელი ითხოვს, დაკისრებული სანქციებისგან გათავისუფლებას საბაჟო კოდექსის 163-ე მუხლის მე-11 ნაწილის საფუძველზე.\nსაჩივრის განხილვის ეტაპზე მომჩივნის მხრიდან არ არის წარმოდგენილი მტკიცებულება, რაც შეცვლიდა შემოწმებით დადგენილ ფაქტობრივ გარემოებებს.\nსაქმესთან არსებული მასალების, ფაქტობრივი გარემოებების გათვალისწინებით, ვინაიდან დადგენილია გადასახადის გადამხდელის მხრიდან საბაჟო დეკლარაციასა და მის თანმხლებ დოკუმენტში არასწორი მონაცემის არსებობისას იმპორტის გადასახდელის ოდენობის შემცირების ფაქტი, საბჭო მიიჩნევს, რომ გადასახადის გადამხდელის ვალდებულებები განსაზღვრულია კანონშესაბამისად, ამდენად, შემოსავლების გადაწყვეტილება მართლზომიერია, არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n10\n\nდოკუმენტის დათვალიერება\n\ninfohub@rs.ge",
    "title": "Document ae0325cc-48a2-4f14-afca-da376bc7dfa2"
  }
}