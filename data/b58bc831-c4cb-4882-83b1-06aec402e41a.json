{
  "id": "b58bc831-c4cb-4882-83b1-06aec402e41a",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24387/2/2024\n14 იანვარი 2025\nდოკუმენტის #:\n24387/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n24 დეკემბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაგადასახადო მონიტორინგის დეპარტამენტი\nსაკანონმდებლო ნორმა:\nსაქონლის დოკუმენტების გარეშე ტრანსპორტირება, რეალიზაცია და აღურიცხველობა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№24387/2/2024 \n24 დეკემბერი 2024 \n\n\nგ ა დ ა წ ყ ვ ე ტ ი ლ ე ბ ა \n\n\nმომჩივანი: --- (ს/ნ ---)\nმოპასუხე: საგადასახადო მონიტორინგის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 12.12.2024 წელს განიხილა და მიიღო გადაწყვეტილება --- ს 3.12.2024 წელს რეგისტრირებულ საჩივარზე (რეგისტრაციის №24387/2/2024). \n\n\nდავის საგანი: \nინვენტარიზაციის შედეგად გამოვლენილი სასაქონლო-მატერიალური ფასეულობების დანაკლისის ოდენობა. \n\n\nგასაჩივრებული გადაწყვეტილება:\n1. საგადასახადო მონიტორინგის დეპარტამენტის 20.08.2024 წლის №CB1661756 საგადასახადო სამართალდარღვევის ოქმი;\n2. შემოსავლების სამსახურის 13.11.2024 წლის №24043 ბრძანება. \n\n\nდარიცხული თანხა: \nჯარიმა - 36 647,79 ლარი.\n\n\nფაქტების აღწერა \nგადასახადის გადამხდელის საქმიანობის სფეროს წარმოადგენს მეორადი საბურავების იმპორტი, რეალიზაცია. საგადასახადო მონიტორინგის დეპარტამენტის 6.06.2024 წლის №13422 ბრძანების საფუძველზე ჩატარდა მომჩივნის სასაქონლო-მატერიალური ფასეულობების ინვენტარიზაცია. საანგარიშო პერიოდად აღებულ იქნა 2024 წლის პირველი იანვრიდან ინვენტარიზაციის დაწყების მომენტამდე პერიოდი. ინვენტარიზაციის შედეგად გამოვლენილმა სასაქონლო–მატერიალური ფასეულობების დანაკლისმა პირვანდელი ღირებულებით შეადგინა 627 778.45 ლარი. საგადასახადო მონიტორინგის დეპარტამენტის მედიაციის საბჭოზე გადასახადის გადამხდელის მიერ წარდგენილ იქნა დამატებითი დოკუმენტაცია და მოხდა ინვენტარიზაციის შედეგების კორექტირება, კერძოდ, ფასნამატმა ნაცვლად 267.92% შეადგინა 151.39%, ხოლო სასაქონლომატერიალური ფასეულობების დანაკლისმა ნაცვლად 627 778.45 ლარისა შეადგინა 366 477.90 ლარი. გადასახადის გადამხდელი საგადასახადო კოდექსის 286-ე მუხლის მე-9 ნაწილის საფუძველზე,  დაჯარიმდა 36 647,79 ლარით, რაზეც შედგენილ იქნა №CB1661756 საგადასახადო სამართალდარღვევის ოქმი. აღნიშნული ოქმი გასაჩივრდა შემოსავლების სამსახურში, რომლის 13.11.2024 წლის №24043 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საგადასახადო კოდექსის 302-ე მუხლის მე-6 ნაწილით, 49-ე მუხლის პირველი ნაწილის „გ“ ქვეპუნქტით, 70-ე მუხლის პირველი ნაწილის „ა“ ქვეპუნქტით, მე-8 მუხლის მე-11 ნაწილით, 269-ე პირველი ნაწილით, 270-ე მუხლის პირველი და მე-2 ნაწილებით, 286-ე მუხლის მე-9 ნაწილით და განმარტავს, რომ გადასახადის გადამხდელის მოთხოვნა დაუსაბუთებელია, საგადასახადო მონიტორინგის დეპარტამენტის მიერ სადავო საგადასახადო სამართალდარღვევის ოქმი შედგენილია კანონმდებლობის მოთხოვნათა შესაბამისად და საჩივარი არ უნდა დაკმაყოფილდეს.\n\n\nმომჩივნის არგუმენტაცია\nმომჩივანი არ ეთანხმება დანაკლისს და დადგენილ ფასნამატს. საგადასახადო სამართალდარღვევის ოქმში ფასნამატი დააფიქსირდა 151,39% რაც არარეალურია, რადგან ---ში მეორად საბურავებზე ფასნამატი შეადგენს საშუალოდ 43%. მეორად საბურავების შემთხვევაში, არ შეიძლება დადგინდეს ყველა საბურავზე ერთი და იგივე ფასნამატი, ასევე ბევრია ისეთი საბურავები რომლებიც ძალზე დაბალი ფასნამატით იყიდება და ხშირ შემთხვევაში ხდება თვითღირებულებაზე დაბალ ფასად გაყიდვა. საბაჟო დეკლარაციებში თვითღირებულება მერყეობს 20 ლარის ფარგლებში, რაც შემმოწმებელმა არ გაითვალისწინა. სწორად გათვლის შემთხვევაშიც კი ფასნამატი საშუალოდ იქნებოდა 71%. ბუღალტერი გარდაიცვალა და 2023 წლის ბოლოს არსებული ნაშთი 2023 წლის დეკლარაციაში არის შეცდომით. \nყოველივე ზემოაღნიშნულის გათვალისწინებით, რეალური ნაშთისა და ფასნამატის დადგენით, საგრძნობლად შემცირდება გამოვლენილი დანაკლისი და შესაბამისად ჯარიმა. ამბობს, რომ არ ჩაბარებია შესაბამისი დანართები, თუ რის საფუძველზე მოხდა სასაქონლო-მატერიალური ფასეულობათა დანაკლისის განსაზღვრა და ფულადი ჯარიმის დარიცხვა. ითხოვს, საგადასახადო სამართალდარღვევის ოქმის ბათილად ცნობას და მის მიერ წარმოდგენილი დოკუმენტების შესწავლას, თვითღირებულების დადგენას საბაჟო დეკლარაციების მიხედვით და რეალური ნაშთის დადგენას.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო: \nსაქართველოს მთავრობის 14.12.2011 წლის №473 დადგენილებით დამტკიცებული „დავის განმხილველი ორგანოების რეგლამენტის“ 33-ე მუხლის პირველი პუნქტის „ბ“ ქვეპუნქტის თანახმად, დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები. \nსაბჭო ყურადღებას ამახვილებს მომჩივნის არგუმენტებზე, რომლითაც სადავოდ ხდის საგადასახადო მონიტორინგის დეპარტამენტის 20.08.2024 წლის №CB1661756 საგადასახადო სამართალდარღვევის ოქმს და შემოსავლების სამსახურის 13.11.2024 წლის №24043 ბრძანებაში ასახულ ფაქტობრივ გარემოებებს და მიჩნევს, რომ შემოსავლების სამსახურის მიერ სათანადოდ არ არის გამოკვლეული მომჩივნის მიერ დასახელებული გარემოებები. \nსაგადასახადო კოდექსის 302-ე მუხლის მე-6 ნაწილის თანახმად, დავის განმხილველ ორგანოებს უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები. \nსაბჭოს განმარტავს, რომ აღნიშნული ნორმის საფუძველზე მომჩივნის მოწვევის გარეშე საჩივრის განხილვა შესაძლებელია, როდესაც საქმეში არსებული მასალებიდან სრულად დგინდება დავის საგანთან  დაკავშირებული ფაქტობრივი გარემოებები, ამასთანავე, ფაქტობრივი გარემოებები, რომელსაც დასკვნა ეფუძნება არ არის სადავო ან სადავოა თუმცა დადგენილია დავის განმხილველი ორგანოს მიერ საჩივრის განხილვის ეტაპზე. \nსაბჭო აღნიშნავს, რომ განსახილველ შემთხვევაში, საქმეში არსებული მასალებიდან სადავო საკითხთან დაკავშირებული ფაქტობრივი გარემოებები სრულად ვერ დგინდება, ხოლო მათი ნაწილი სადავოა. შესაბამისად, შემოსავლების სამსახურის მიერ სათანადოდ არ არის გამოკვლეული სადავო საკითხი, მათ შორის გავრცელებული ფასნამატის ოდენობა, რის გამოც, საბჭო მიიჩნევს, რომ საჩივარი, მომჩივნის მონაწილეობით, ხელახლა განსახილველად უნდა დაუბრუნდეს ამავე სამსახურს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ;\n2. გაუქმდეს შემოსავლების სამსახურის 13.11.2024 წლის №24043 ბრძანება;\n3. საჩივარი, მომჩივნის მონაწილეობით, ხელახლა განსახილველად დაუბრუნდეს შემოსავლების სამსახურს;\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდანაკლისის ჯარიმები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n23\n\nდოკუმენტის დათვალიერება\n\ninfohub@rs.ge",
    "title": "Document b58bc831-c4cb-4882-83b1-06aec402e41a"
  }
}