{
  "id": "906a8424-a630-494a-87db-2ede77ef554a",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №25710/2/2025\n22 სექტემბერი 2025\nდოკუმენტის #:\n25710/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n17 სექტემბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, დაბეგვრის დრო საქონლის მიწოდებისას/მომსახურების გაწევისას, დღგ-ით დასაბეგრი ოპერაციები, დასაბეგრი თანხა საქონლის მიწოდებისას/მომსახურების გაწევისას\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№25710/2/2025\n17 სექტემბერი 2025 \n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „-------“ (ს/ნ ---------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 12.09.2025 წელს განიხილა და მიიღო გადაწყვეტილება შპს „-----“-ის 23.08.2025 წელს რეგისტრირებულ საჩივარზე (რეგისტრაციის №-----/2/2025).\n\n\nდავის საგანი: \n1. საგადასახადო ვალდებულებების განსაზღვრა არაპირდაპირი მეთოდით და გავრცელებული ფასნამატი;\n2. განკარგვადი ფულის ნაშთის საწარმოს დირექტორზე გაცემულ ხელფასად განხილვა.\n\n\nგასაჩივრებული გადაწყვეტილება: \n1. აუდიტის დეპარტამენტის 2025 წლის 1 ივლისის №041-31 საგადასახადო მოთხოვნა;\n2. შემოსავლების სამსახურის 2025 წლის 12 აგვისტოს №18140 ბრძანება.\n\n\nდარიცხული თანხა: 347 232.51 ლარი. \nმათ შორის:\nგადასახადი - 208 004.42\nდღგ - 163 136.22\nსაშემოსავლო გადასახადი - 44 868.20\nჯარიმა - 96 866.80\nსაურავი - 42 361.29\n\n\nპროცედურული გარემოებები\nკომპანიის საქმიანობაა საცალო ვაჭრობა არასპეციალიზებულ მაღაზიებში. კერძოდ, ვაჭრობს ტანსაცმლით, ფეხსაცმლით, აქსესუარებით და სხვა. აღნიშნულ საქმიანობას ახორციელებს სამარკო დასახელებით „-----ი“, ------ში, ------ს ქ. №---ში, იჯარით აღებულ ფართში. საწარმო გადასახადის გადამხდელად და დღგ-ის გადამხდელად დარეგისტრირდა 2022 წლის 26 აპრილს.\nშემოსავლების სამსახურის აუდიტის დეპარტამენტის 2025 წლის 15 მაისის №9761 ბრძანების საფუძველზე ჩატარდა კომპანიის საქმიანობის 2022 წლის 26 აპრილიდან 2025 წლის 1 აპრილამდე საანგარიშო პერიოდების კამერალური საგადასახადო შემოწმება. შემოწმების შედეგები აისახა 2025 წლის 26 ივნისის საგადასახადო შემოწმების აქტში, რომლის საფუძველზე გამოიცა აუდიტის დეპარტამენტის 2025 წლის 1 ივლისის №14439 ბრძანება და №041-31 საგადასახადო მოთხოვნა. მომჩივანს დამატებით გადასახდელად განესაზღვრა 347 232.51 ლარი.\nაღნიშნული საგადსახადო მოთხოვნა 2025 წლის 23 ივლისს გასაჩივრდა შემოსავლების სამსახურში, რომელმაც 2025 წლის 12 აგვისტოს №18140 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები: \n1. საგადასახადო ვალდებულებების განსაზღვრა არაპირდაპირი მეთოდით და გავრცელებული ფასნამატი\nფაქტების აღწერა\nკომპანია სარეალიზაციო საქონლის 90%-ს იძენს ----დან და -----დან. აღრიცხვას ახორციელებს საბუღალტრო პროგრამა სუპერფინში. შესამოწმებელ პერიოდში გადასახადის გადამხდელის მიერ დეკლარირებული დღგ-ით დასაბეგრი ბრუნვა შეადგენს 2 330 635 ლარს, ხოლო რეალიზებული პროდუქციის თვითღირებულებაა 1 656 933 ლარი. დეკლარირებული ფასნამატი შეადგენს 2022 წელს 32%-ს, 2023 წელს - 37%-ს, 2024 წელს - 41%-ს, 2025 წელს - 59%-ს.\nსაგადასახადო მონიტორინგის დეპარტამენტის მიერ 2024 წლის 22 ივლისს ჩატარდა სასაქონლომატერიალური ფასეულობების ინვენტარიზაცია. ფაქტიურმა ნაშთმა შეადგინა პირვანდელი ღირებულებით 333 081 ლარი. ინვენტარიზაციის ფასნამატი შეადგენს 149%-ს. ინვენტარიზაციის ნაშთის გათვალისწინებით მიღებული იქნა რეალიზებული პროდუქციის თვითღირებულება, რაზეც გავრცელდა ინვენტარიზაციის ფასნამატი და მიღებული შედეგი გადანაწილდა შესამოწმებელ პერიოდში დეკლარირებული ბრუნვის პროპორციულად.\nგადასახადის გადამხდელს შესამოწმებელ პერიოდში არ აქვს ნაწარმოები ბუღალტრული აღრიცხვა კანონმდებლობით დადგენილი წესით, საქონლის ჩამოწერა არის ჯამური და არაიდენტიფიცირებადი. აღნიშნული ფაქტობრივი გარემოებიდან გამომდინარე, საგადასახადო ორგანოს მიერ დაბეგვრის ობიექტის განსაზღვრისთვის გამოყენებული იქნა არაპირდაპირი მეთოდი. კერძოდ, გადასახადის გადამხდელის მიერ შეძენილი სასაქონლო-მატერიალური ფასეულობები დაყოფილ იქნა კატეგორიებად (53 კატეგორია) სახეობების მიხედვით, შესამოწმებელი პერიოდის ბოლოს სმფ-ის ნაშთი შეადგენს 973 721 ლარს. შესაბამისად, დადგინდა შესამოწმებელ პერიოდში რეალიზებული სასაქონლო-მატერიალური ფასეულობების ღირებულება, რომელზეც გავრცელდა დოკუმენტურად დადასტურებული (საკონტროლო შესყიდვის მიხედვით და ინვენტარიზაციით დადგენილი, ასევე გათვალისწინებულია სოციალურ ქსელში გაცხადებული ფასები სააქციო პერიოდებზე) საშუალო შეწონილი ფასნამატი, საშუალოდ 95%-ის ოდენობით, კატეგორიების მიხედვით. აღნიშნულიდან გამომდინარე, საგადასახადო კოდექსის 159-ე და 163-ე მუხლების საფუძველზე, დაკორექტირდა (გაიზარდა) შესამოწმებელი პერიოდის დღგ-ით დასაბეგრი ბრუნვები და მომჩივანს დაერიცხა დღგ და დაეკისრა საგადასახადო კოდექსის 275-ე მუხლით გათვალისწინებული ჯარიმა. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 136-ე, 49-ე, 61-ე, 73-ე, 159-ე, 163-ე, 164-ე, 43-ე მუხლებზე, ყურადღებას ამახვილებს შემოწმებით დადგენილ გარემოებებზე და განმარტავს, რომ საგადასახადო ორგანოს შეეძლო არაპირდაპირი მეთოდის გამოყენებით განესაზღვრა გადასახადის გადამხდელის საგადასახადო ვალდებულებები.\nამასთან, შემოსავლების სამსახური აღნიშნავს, რომ დავის წარმოების პროცესში არ ყოფილა წარდგენილი მომჩივნის პოზიციის დამადასტურებელი ისეთი არგუმენტები/მტკიცებულებები, რომლებიც შეცვლიდა საგადასახადო შემოწმებით დადგენილ ფაქტობრივ გარემოებებს.\nზემოაღნიშნული სამართლებრივი ნორმების, საქმეში არსებული მასალებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ გადასახადის გადამხდელის საგადასახადო ვალდებულებები განსაზღვრულია მართლზომიერად, ხოლო წარდგენილი საჩივარი დაუსაბუთებელია და არ არსებობს მისი დაკმაყოფილების სამართლებრივი საფუძველი.\n\n\nმომჩივნის არგუმენტაცია\nშემმოწმებელმა იხელმძღვანელა საგადასახადო კოდექსის 73-ე მუხლის მე-5 ნაწილით გათვალისწინებული არაპირდაპირი მეთოდით და ისე მოახდინა რეალიზებულ საქონელზე ფასნამატის განსაზღვრა. საგადასახადო კოდექსის 73-ე მუხლის შესაბამისად ხდება ცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა. საქმის მასალებით არ ირკვევა საგადასახადო კოდექსის 73-ე მუხლის მე-5 ნაწილის რა მეთოდით მოხდა ფასნამატის დადგენა. ამ მუხლის მოთხოვნათა გათვალისწინებით, ფასნამატის განსზღვრის ერთადერთი შესაძლებლობა არის პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარება ანუ საგადასახადო ორგანოს ზუსტად შეეძლო დაედგინა ფასნამატის ოდენობა იმ გზით, რომ გამოეთხოვა ამგვარი გადასახადის გადამხდელებისგან ინფორმაცია ფასნამატის თაობაზე და შეედარებინა მომჩივნის მიერ დაფიქსირებულ ფასნამატთან, რითაც შესაძლებელი იქნებოდა დადგენილიყო რეალურად რამდენი არის ფასნამატი პროდუქციაზე. თუმცა, შემმოწმებელს აღნიშნული არ განუხორციელებია, ხოლო აქტივების სიდიდით ან შემოსავლებისა და ხარჯების შედარებით კონკრეტული პროდუქციის ფასნამატის დადგენა შეუძლებელია. ამასთან, შემმოწმებელმა ჯერ დაადგინა ფასნამატი და ამ მეთოდით განსაზღვრა შემოსავალი.\nსაგადასახადო კოდექსის XXXVII თავით განსაზღვრულია მიმდინარე კონტროლის პროცედურები. საგადასახადო კოდექსი კონკრეტულად განსაზღვრავს პროდუქციაზე ფასნამატის განსაზღვრის მიმდინარე კონტროლის პროცედურას. მომჩივანი მიუთითებს საგადასახადო კოდექსის 258-ე მუხლის მე2 ნაწილზე და აღნიშნავს, რომ ამ ნაწილში პირდაპირ მოცემულია თუ როგორ შეიძლება დადგენილი იქნას საქონლის (პროდუქციის) რეალური ღირებულება (ფასი). ასევე, მიუთითებს საგადასახადო კოდექსის 256- ე მუხლის მე-6 ნაწილზე, საქართველოს ფინანსთა მინისტრის 2010 წლის 31 დეკემბრის №994 ბრძანების მე-10 მუხლის პირველ ნაწილზე და აღნიშნავს, რომ საგადასახადო ორგანოს მიერ ორჯერ, 2023 და 2025 წლებში, ჩატარდა საქონლის საკონტროლო შესყიდვა, რომლის დროსაც არ დაფიქსირებულა საგადასახადო სამართალდარღვევის არცერთი ფაქტი. ამასთან, საკონტროლო შესყიდვის დროს დაფიქსირებული საშუალო ფასნამატი შეადგენდა 44%-ს. ანუ ის მეთოდი, რომელიც უპირველეს ყოვლისა დადგენილი არის რეალური ფასნამატის დადგენის მიზნით, ემთხვევა გადასახადის გადამხდელის მიერ მითითებულ ფასნამატს, თუმცა შემმოწმებელი ამას მაინც არ იზიარებს და არაპირდაპირი მეთოდით ახდენს ფასნამატის დადგენას. ამასთან, შემმოწმებლის მიერ დარღვეულ იქნა საგადასახადო კოდექსის 263-ე მუხლის მე-3 ნაწილის მოთხოვნები. კერძოდ, როდესაც მან სოციალურ ქსელში გავრცელებული ინფორმაცია გამოიყენა ფასნამატის განსაზღვრის მიზნით. შემმოწმებლებმა როგორ დაადგინეს სოციალურ ქსელში გავრცელებული ინფორმაციის იურიდიული და ფაქტობრივი კავშირი გადასახადის გადამხდელთან. ასევე, ის ინფორმაცია იყო თუ არა რეალური თუ ფეიკი.\nმომჩივანი მიუთითებს საგადასახადო კოდექსის 263-ე მუხლის მე-3 ნაწილზე და აღნიშნავს, რომ საგადასახადო ორგანოში სოციალურ ქსელთან დაკავშირებით არ არსებობს არანაირი ინფორმაცია, ასევე გადასახადის გადამხდელის მიერ არ ყოფილა ასეთი სახის ახსნა-განმარტება მიცემული და არც სააღრიცხვო დოკუმენტაციას არ აქვს კავშირი სოციალურ ქსელთან. მომჩივანი მიუთითებს სამეწარმეო საქმიანობის კონტროლის შესახებ კანონის პირველ, მე-3 მუხლებზე და აღნიშნავს, რომ თუ შემმოწმებელმა სხვა სახის ინფორმაციის მოძიება განახორციელა და გასცდა კამერალურ შემოწმებასთან დაკავშირებით საგადასახადო კოდექსის მოთხოვნებს, მაშინ კანონის დარღვევით ჩატარებულ საგადასახადო შემოწმებას და მოპოვებულ მტკიცებულებას არ აქვს არანაირი იურიდიული ძალა.\nამასთან, საყურადღებოა თბილისის სააპელაციო სასამართლოს ადმინისტრაციულ საქმეთა პალატის 2024 წლის 12 დეკემბრის გადაწყვეტილება (საქმე №3ბ/1792-23), რომლითაც ნაწილობრივ დაკმაყოფილდა გადამხდელის სააპელაციო საჩივარი და სადავო საკითხის გადაუწყვეტლად ბათილად იქნა ცნობილი საგადასახადო მოთხოვნა და მისი თანმდევი აქტები. სასამართლო მიუთითებს, რომ იმ შემთხვევაში, თუ საგადასახადო ორგანო დაადგენს, რომ კომპანიის მიერ წარდგენილი დოკუმენტაცია არასაკმარისია შემოწმებისთვის, უნდა იმსჯელოს ინტერნეტის საშუალებით მოპოვებული ინფორმაციით, რამდენად რელევანტურია საგადასახადო კოდექსის 263-ე მუხლის მე-3 ნაწილისთვის. ასევე, ამავე გადაწყვეტილებაში საუბარია არაპირდაპირ მეთოდის გამოყენების დასაბუთებაზე. პალატა განმარტავს, რომ არაპირდაპირი მეთოდის გამოყენების შესახებ საკანონმდებლო დანაწესის მიზანია სამართლიანად, გონივრული განსჯის საფუძველზე დადგინდეს გადამხდელის საგადასახადო ვალდებულებები.საგადასახადო ორგანოს უფლება - გადამხდელის საგადასახადო ვალდებულება განსაზღვროს არაპირდაპირი მეთოდის გამოყენებით, არ გულისხმობს საგადასახადო ორგანოსთვის თვითნებური შეფასებების უფლებამოსილების მინიჭებას. არაპირდაპირი მეთოდის გამოყენებით საგადასახადო ვალდებულებების განსაზღვრის შესახებ გადაწყვეტილება უნდა იყოს გონივრული და შესაბამისად დასაბუთებული ფაქტობრივი გარემოებების და მტკიცებულებების საფუძველზე. (იხ. ასევე სუსგ Nბს-779 (კ-21) 13 მაისი, 2024 წელი).\nმოცემულ შემთხვეაში, როგორც ზემოთ აღინიშნა, არაპირდაპირი მეთოდის გამოყნებით საგადასახადო ვალდებულების განსაზღვრა არ არის გონივრული და არც დასაბუთებული, ასევე არ არის შესაბამისი მტკიცებულებები წარმოდგენილი.\nმომჩივანი მიუთითებს საგადასახადო კოდექსის 51-ე მუხლის პირველ ნაწილზე და აღნიშნავს, რომ საგადასახადო ორგანო ვალდებულია, რომ სწორად და ზუსტად ასახოს დასაბეგრი ბაზა და არა ნებისმიერი საფუძვლით რაც შეიძლება მეტი გადასახადი დაარიცხოს გადასახადის გადამხდელს. შემმოწმებელმა არ გაითვალისწინა კომპანიის მიერ საქონლის ვაჭრობისა და ფასდაკლებების განხორცილების რეალური სპეციფიკა, ასევე მის მიერ გამოყვანილი ფასნამატი არ დაყო კატეგორიებად და ერთი საერთო ფასნამატი გაავრცელა ყველა პროდუქციაზე.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის შესაბამისად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის მიხედვით, დღგ-ით დასაბეგრი ოპერაციაა, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nსაგადასახადო კოდექსის 163-ე მუხლის პირველი და მე-2 ნაწილების თანახმად:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაგადასახადო კოდექსის 164-ე მუხლის პირველი ნაწილის შესაბამისად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nსაქმეში არსებული მასალებით დგინდება, რომ გადასახადის გადამხდელი არ აწარმოებს ბუღალტრულ აღრიცხვას კანონმდებლობით დადგენილი წესით და კომპანიის სააღრიცხვო დოკუმენტაციით შეუძლებელია დაბეგვრის ობიექტის დადგენა. შესაბამისად, საგადასახადო კოდექსის 73-ე მუხლის მე-5 ნაწილის გათვალისწინებით, მომჩივნის საგადასახადო ვალდებულებები მართლზომიერად განისაზღვრა არაპირდაპირი მეთოდით. კერძოდ, გადასახადის გადამხდელის მიერ შეძენილი სასაქონლო-მატერიალური ფასეულობები დაყოფილ იქნა კატეგორიებად (53 კატეგორია) სახეობების მიხედვით, შესამოწმებელი პერიოდის ბოლოს სმფ-ის ნაშთმა შეადგინა 973 721 ლარი. შესაბამისად, დადგინდა რეალიზებული სასაქონლო-მატერიალური ფასეულობების ღირებულება, რომელზეც გავრცელდა დოკუმენტურად დადასტურებული (საკონტროლო შესყიდვის მიხედვით და ინვენტარიზაციით დადგენილი, ასევე გათვალისწინებულია სოციალურ ქსელში გაცხადებული ფასები სააქციო პერიოდებზე) საშუალო შეწონილი ფასნამატი, საშუალოდ 95%-ის ოდენობით, კატეგორიების მიხედვით. აღნიშნულიდან გამომდინარე, საწარმოს მართლზომიერად დაერიცხა დღგ.\nამასთან, მომჩივანს საგადასახადო დავის არცერთ ეტაპზე არ წარმოუდგენია ისეთი დოკუმენტაცია/მტკიცებულებები, რომლებიც შეცვლიდა შემოწმებით დადგენილ გარემოებებს და გახდებოდა დარიცხული თანხების კორექტირების საფუძველი.\nზემოაღნიშნული სამართლებრივი ნორმების და ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ ამ ნაწილში შემოსავლების სამსახურის სადავო ბრძანება მართლზომიერია, არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\n2. განკარგვადი ფულის ნაშთის საწარმოს დირექტორზე გაცემულ ხელფასად განხილვა\nფაქტების აღწერა \nსაგადასახადო ორგანოს მიერ განხორციელდა ნაღდი ფულის მოძრაობის ანალიზი, რის შედეგადაც არაპირდაპირი მეთოდით გაანგარიშებული შემოსავლები ჩაითვალა მიღებულად, ყველა დოკუმენტურად დადასტურებული ხარჯი - გადახდილად. დირექტორის/დამფუძნებლის მიერ კაპიტალში შეტანილი თანხა, რომელმაც შესამოწმებელ პერიოდში შეადგინა 890 000 ლარი, ჩაითვალა კაპიტალის შემცირებად. შედეგად, საგადასახადო კოდექსის 73-ე, 101-ე და 154-ე მუხლების საფუძველზე, განკარგვადი ფულის ნაშთი შესამოწმებელი პერიოდის ბოლოს დაექვემდებარა გადახდის წყაროსთან საშემოსავლო გადასახადით დაბეგვრას. მომჩივანს დაერიცხა გადასახადი და დაეკისრა საგადასახადო კოდექსის 275-ე მუხლით გათვალისწინებული ჯარიმა.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 136-ე, 73-ე, 101-ე, 154-ე, 43-ე მუხლებზე, დადგენილ ფაქტობრივ გარემოებებზე და აღნიშნავს, რომ დავის წარმოების პროცესში არ ყოფილა წარდგენილი მომჩივნის პოზიციის დამადასტურებელი ისეთი არგუმენტები/მტკიცებულებები, რომლებიც შეცვლიდა საგადასახადო შემოწმებით დადგენილ ფაქტობრივ გარემოებებს.\nზემოაღნიშნული სამართლებრივი ნორმების, საქმეში არსებული მასალებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ გადასახადის გადამხდელის საგადასახადო ვალდებულებები განსაზღვრულია მართლზომიერად, ხოლო წარდგენილი საჩივარი დაუსაბუთებელია და არ არსებობს მისი დაკმაყოფილების სამართლებრივი საფუძველი.\n\n\nმომჩივნის არგუმენტაცია\nროგორც შემოწმების აქტში არის მოცემული, შესამოწმებლ პერიოდში დამფუძნებლის მიერ კაპიტალში შენატანი განხორცილებულია 890 000 ლარის ოდენობით. რომც გაიზიარონ პირველ საკითხში შემმოწმებლის პოზიცია და თანხობრივი შედეგი გაზარდონ 906 333 ლარით, სხვაობა ამ ორ თანხას შორის შეადგენს 16 333 ლარს. შესაბამისად, დასაბეგრი ბაზა უნდა განსაზღვრულიყო ამ თანხით. \nმომჩივანი ითხოვს ბათილად იქნას ცნობილი გასაჩივრებული აქტები.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის შესაბამისად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nამავე მუხლის მე-4 ნაწილის მიხედვით, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის შესაბამისად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nსაქმეში არსებული მასალებით დგინდება, რომ საგადასახადო ორგანოს მიერ განხორციელდა ნაღდი ფულის მოძრაობის ანალიზი, რის შედეგადაც არაპირდაპირი მეთოდით გაანგარიშებული შემოსავლები ჩაითვალა მიღებულად, ყველა დოკუმენტურად დადასტურებული ხარჯი - გადახდილად. დირექტორის/დამფუძნებლის მიერ კაპიტალში შეტანილი თანხა, რომელმაც შესამოწმებელ პერიოდში შეადგინა 890 000 ლარი, ჩაითვალა კაპიტალის შემცირებად. შედეგად, განკარგვადი ფულის ნაშთი შესამოწმებელი პერიოდის ბოლოს დაიბეგრა გადახდის წყაროსთან საშემოსავლო გადასახადით.\nსაწარმოს წარმომადგენელმა საბჭოს სხდომაზე განაცხადა, რომ არასწორია ფულის ნაშთის ე.წ. „აგროსვა“. \nსაბჭო მიუთითებს, რომ საშემოსავლო გადასახადით დაბეგვრის ობიექტს წარმოადგენს დასაბეგრი შემოსავალი, სადაც სადავო შემთხვევაში ჩართული იქნა კომპანიის მიერ მიღებული შემოსავალი დოკუმენტურად დადასტურებული ხარჯის გამოკლებით. საშემოსავლო გადასახადით დასაბეგრი ბაზა განისაზღვრება საშემოსავლო გადასახადის და ფიზიკური პირის მიერ მიღებული შემოსავლის მიხედვით. აღნიშნულიდან გამომდინარე, საშემოსავლო გადასახადის გაანგარიშების მიზნებისთვის დასაბეგრი ბაზის განსაზღვრა ფიზიკური პირის მიერ მიღებული შემოსავლის დარიცხვამდე აყვანილი თანხიდან განხორციელდა მართლზომიერად.\nამასთან, მომჩივანს არც შემოსავლების სამსახურში და არც დავების განხილვის საბჭოში არ წარმოუდგენია ისეთი დოკუმენტაცია/მტკიცებულებები, რომლებიც შეცვლიდა შემოწმებით დადგენილ გარემოებებს და გახდებოდა დარიცხული თანხების კორექტირების საფუძველი.\nზემოაღნიშნულიდან გამომდინარე, საბჭომ მიიჩნია, რომ ამ ნაწილში კომპანიის საგადასახადო ვალდებულებები განსაზღვრულია მართებულად, მომჩივნის მოთხოვნა დაუსაბუთებელია და არ არსებობს საჩივრის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nსაქონლის მიწოდება/მომსახურების გაწევა\nდასაბეგრი ოპერაციის დრო\nდასაბეგრი ოპერაციის თანხა\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n9\n\nდოკუმენტის დათვალიერება\n\ninfohub@rs.ge",
    "title": "Document 906a8424-a630-494a-87db-2ede77ef554a"
  }
}