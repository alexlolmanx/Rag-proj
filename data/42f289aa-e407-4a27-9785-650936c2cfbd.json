{
  "id": "42f289aa-e407-4a27-9785-650936c2cfbd",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №23167/2/2024\n08 ივლისი 2024\nდოკუმენტის #:\n23167/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n04 ივლისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის, ხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№23167/2/2024\n04 ივლისი 2024 \n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს --------ი (ს/ნ --------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 7.06.2024 წელს განიხილა და მიიღო გადაწყვეტილება შპს --------ის 1.06.2024 წელს რეგისტრირებულ საჩივარზე (რეგისტრაციის №23167/2/2024).\n\n\nდავის საგანი: \nსაქვეანგარიშოდ გატანილი თანხების ფიზიკურ პირზე უპროცენტო სესხად განხილვა და მოგების გადასახადით დაბეგვრა. ასევე, სესხზე გაანგარიშებული სარგებლის თანხის, საშემოსავლო გადასახადით დაბეგვრა.\n\n\nგასაჩივრებული გადაწყვეტილება: \n1. აუდიტის დეპარტამენტის 27.12.2023 წლის №002-315 საგადასახადო მოთხოვნა;\n2. შემოსავლების სამსახურის 19.04.2024 წლის №9082 ბრძანება.\n\n\nდარიცხული თანხა: 135 565,29 ლარი. \nმათ შორის:\nგადასახადი - 68 327\nდღგ - 31 650\nმოგების გადასახადი - 15 041\nსაშემოსავლო გადასახადი - 21 636\nჯარიმა - 34 164\nსაურავი - 33 074,29 \n\n\nფაქტების აღწერა \nაუდიტის დეპარტამენტის 2023 წლის 21 ნოემბრის №28695 ბრძანების საფუძველზე ჩატარდა კომპანიის საქმიანობის 1.01.2020 წლიდან 1.09.2023 წლამდე პერიოდის გასვლითი სრული საგადასახადო შემოწმება. შემოწმების შედეგები აისახა 25.12.2023 წლის საგადასახადო შემოწმების აქტში, საიდანაც სადავო საკითხთან დაკავშირებით ირკვევა შემდეგი გარემოებები:\nშემოწმების პერიოდში დამუშავდა შემოსავლების სამსახურის ერთიანი ელექტრონული ბაზა და კომპანიის მიერ მიწოდებული ინფორმაცია (საბუღალტრო პროგრამა) რომლის ანალიზის შედეგად დადგინდა, რომ კომპანიიდან საქვეანგარიშოდ გატანილია თანხები, რომელიც არ დაბრუნებულა. შედეგად, აღნიშნული თანხები დაკვალიფიცირდა, როგორც ფიზიკურ პირზე უპროცენტოდ გაცემული სესხი და დაიბეგრა მოგების გადასახადით, რაზეც ასევე შეეფარდა ჯარიმა საგადასახადო კოდექსის 275-ე მუხლის შესაბამისად. ასევე, აღნიშნულ სესხზე საგადასახადო კოდექსის 101-ე მუხლის მე-2 ნაწილის „ბ“ ქვეპუნქტის მიხედვით, საქართველოს ფინანსთა მინისტრის 2011 წლის 28 იანვრის №34 ბრძანების პირველი პუნქტით განსაზღვრული განაკვეთით (წლიური 20%) დაანგარიშდა სარგებლის თანხა და საგადასახადო კოდექსის 154-ე მუხლის შესაბამისად, დაიბეგრა გადახდის წყაროსთან საშემოსავლო გადასახადით.\nსაგადასახადო შემოწმების აქტის საფუძველზე გამოიცა აუდიტის დეპარტამენტის 27.12.2023 წლის №33131 ბრძანება და №002-315 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 19.04.2024 წლის №9082 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე, 73-ე, 97-ე, 982 -ე, 101-ე, 154-ე, 43-ე მუხლებზე, „საქართველოს საგადასახადო კოდექსის მიზნებისათვის საპროცენტო განაკვეთების დამტკიცების თაობაზე“ საქართველოს ფინანსთა მინისტრის 2011 წლის 28 იანვრის №34 ბრძანებაზე და დადგენილი ფაქტობრივი გარემოებების გათვალისწინებით იზიარებს აუდიტის დეპარტამენტის პოზიციას და მიიჩნევს, რომ კომპანიიდან საქვეანგარიშოდ გატანილი თანხები, რომლის დაბრუნებაც არ ფიქსირდება, ფიზიკურ პირზე გაცემულ უპროცენტო სესხად განხილვა და მოგების გადასახადით დაბეგვრა ასევე, აღნიშნულ სესხზე დაანგარიშებული სარგებლის თანხის გადახდის წყაროსთან საშემოსავლო გადასახადით დაბეგვრა მართლზომიერია, შესაბამისად, საჩივარი დაუსაბუთებელია და არ დაკმაყოფილდა.\n\n\nმომჩივნის არგუმენტაცია \nდირექტორს თანხები ნამდვილად გატანილი აქვს საბანკო ანგარიშიდან, თუმცა არა საქვეანგარიშოდ, ეკონომიკური საქმიანობის მიზნებიდან გამომდინარე, არამედ ქურდობით, მოტყუებით და მითვისების მიზნით. განხორციელდა თაღლითური ქმედება რაზეც კომპანიის დამფუძნებლებმა შეიტანეს 2023 წლის 10 ოქტომბერს საჩივარი ------------ს პოლიციაში.\nმომჩივანი, ყურადღებას ამახვილებს საგადასახადო კოდექსის 73-ე მუხლზე და აცხადებს, რომ შემოსავლების სამსახურის მიერ არასწორად მოხდა აღნიშნულის გამოყენება. მან არ გაითვალისწინა სისხლის სამართლის საქმე, რომლიც შემოწმების ბრძანების გამოცემამდეა დაწყებული და ასევე, აუხსნელია რატომ ჩათვალა შემოსავლების სამსახურმა თანხების თაღლითური გზით მითვისება, საქვეანგარიშოდ გატანად. არ არსებობს რაიმე მტკიცებულება, რომ მითვისებული თანხები რაიმე ფორმით მოხმარდა საზოგადოების ინტერესს. ამ მიდგომით, შემოსავლების სამსახურმა ერთ სამართლებრივ სივრცეში განიხილა, სხვა შემოწმების შედეგად მისთვის ცნობილი შემთხვევები, როდესაც თანხა კონკრეტული შიდა სამართლებრივი აქტის საფუძველზე გაიცემა ხელმძღვანელზე, ხოლო მათი შემთხვევაა როდესაც ადგილი ჰქონდა კომპანიის ინტერესის საზიანოდ, ხელმძღვანელის მიერ, დანაშაულის გზით თანხების მითვისებას.\nამბობს, რომ თაღლითური გზით მითვისებული თანხები არ იბეგრება. შედეგად, ორმაგად დაზარალდა კომპანია, დირექტორის თაღლითობით და შემოსავლების სამსახურის არასამართლიანი მიდგომით.\nაღნიშნული ეწინააღმდეგება საქართველოს კონსტიტუციის მე-18 მუხლს და საქართველოს ზოგადი ადმინისტრაციული კოდექსის 53-ე მუხლს, რომლის მიხედვითაც ინდაქტი უნდა შეიცავდეს წერილობით დასაბუთებას.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. ამავე მუხლის მე-4 ნაწილის მიხედვით, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nშესაბამის პერიოდში მოქმედი საგადასახადო კოდექსის 97-ე მუხლის პირველი ნაწილის „ბ“ ქვეპუნქტის თანახმად, რეზიდენტი საწარმოს (გარდა ამ მუხლის მე-2, მე-8 და მე-9 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია, გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის.\nსაგადასახადო კოდექსის 982 მუხლის მე-3 ნაწილის „ზ“ ქვეპუნქტის თანახმად, მოგების გადასახადით იბეგრება ფიზიკურ პირზე ან არარეზიდენტზე სესხის გაცემა.\nსაგადასახადო კოდექსის 982 მუხლის მე-8 ნაწილის თანახმად, თუ მოხდა გაცემული სესხის/გადახდილი ავანსის თანხის დაბრუნება ან გადახდილი ავანსის სანაცვლოდ საქონლის/მომსახურების მიღება, პირი უფლებამოსილია სესხის/ავანსის თანხის დაბრუნების ან საქონლის/მომსახურების ფაქტობრივად მიღების საანგარიშო პერიოდში დაბრუნებული თანხის ან მიღებული საქონლის/მომსახურების საკომპენსაციო თანხის შესაბამისად გამოანგარიშებული მოგების გადასახადის ოდენობით ჩაითვალოს და ამ კოდექსით დადგენილი წესით დაიბრუნოს ადრე გადახდილი მოგების გადასახადის თანხა.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\n„საქართველოს საგადასახადო კოდექსის მიზნებისათვის საპროცენტო განაკვეთების დამტკიცების თაობაზე“ საქართველოს ფინანსთა მინისტრის 2011 წლის 28 იანვრის №34 ბრძანების პირველი პუნქტის თანახმად, საქართველოს საგადასახადო კოდექსის 101-ე მუხლის მე-2 ნაწილის „ბ“ ქვეპუნქტის მიზნებისათვის წლიური საპროცენტო განაკვეთი დამტკიცებულია 20 პროცენტის ოდენობით. \nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nვინაიდან, კომპანიიდან საქვეანგარიშოდ გატანილია თანხები, რომელიც არ დაბრუნებულა, საბჭოს მიაჩნია, რომ აღნიშნული თანხების დაკვალიფიცირება, ფიზიკურ პირზე, როგორც უპროცენტოდ გაცემული სესხი და მოგების გადასახადით დაბეგვრა მართლზომიერია, ასევე, მართლზომიერია აღნიშნულ სესხზე საგადასახადო კოდექსის 101-ე მუხლის მე-2 ნაწილის „ბ“ ქვეპუნქტის მიხედვით, საქართველოს ფინანსთა მინისტრის 2011 წლის 28 იანვრის №34 ბრძანების პირველი პუნქტით განსაზღვრული განაკვეთით (წლიური 20%) სარგებლის თანხის დაანგარიშება და დაბეგვრა საშემოსავლო გადასახადით.\nმომჩივნის მიერ წარმოდგენილი არგუმენტები, საბჭოს არ მიაჩნია აუდიტის დეპარტამენტის მიერ დადგენილი გარემოებების შეცვლის და შესაბამისად, შემოწმების აქტით დარიცხული თანხების შემცირების საფუძვლად.\nზემოაღნიშნული სამართლებრივი ნორმების, დადგენილი ფაქტობრივი გარემოებების და მხარეთა არგუმენტაციის გათვალისწინებით, საბჭოს მიაჩნია, რომ შემოსავლების სამსახურის სადავო ბრძანება მართლზომიერია, არ არსებობს მისი გაუქმების და მომჩივნის მოთხოვნის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nგადახდის წყაროსთან გადასახადის დაკავბის ვალდებულება\nგაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის\nდაბეგვრას დაქვემდებარებული განაცემი\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n34\n\nდოკუმენტის დათვალიერება\n\ninfohub@rs.ge",
    "title": "Document 42f289aa-e407-4a27-9785-650936c2cfbd"
  }
}