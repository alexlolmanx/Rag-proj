{
  "id": "e9394679-0785-41f9-8392-e0f7f132b86d",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18359/2/2022\n07 მარტი 2023\nდოკუმენტის #:\n18359/2/2022\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n10 თებერვალი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაგადასახადო მონიტორინგის დეპარტამენტი\nდამატებით გამოყენებული კანონმდებლობა:\n„მიმდინარე კონტროლის პროცედურების ჩატარების, სასაქონლო-მატერიალურ ფასეულობათა ჩამოწერის, აღიარებული საგადასახადო დავალიანების დაფარვის, საგადასახადო დავალიანების გადახდევინების უზრუნველყოფის ღონისძიებების განხორციელების, სამართალდარღვევათა საქმისწარმოების წესის დამტკიცების თაობაზე“ საქართველოს ფინანსთა მინისტრის 2010 წლის 31 დეკემბრის N994 ბრძანება\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები, საგადასახადო სანქცია, საქონლის დოკუმენტების გარეშე ტრანსპორტირება, რეალიზაცია და აღურიცხველობა\nჩამოტვირთვა\nგაზიარება\n№18359/2/2022\n10.02.2023\n\n\nგ ა დ ა წ ყ ვ ე ტ ი ლ ე ბ ა \n\n\nმომჩივანი: ი/მ \"----------\" (ს/ნ ----------) \nმოპასუხე: საგადასახადო მონიტორინგის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 10.02.2023 წელს განიხილა და მიიღო გადაწყვეტილება ი/მ \"----------\" 3.12.2022 წელს რეგისტრირებულ საჩივარზე (რეგისტრაციის №18359/2/2022).\n\n\nდავის საგანი: \nსამეწარმეო საქმიანობისთვის განკუთვნილი საქონლის სასაქონლო ზედნადების გარეშე ტრანსპორტირებისთვის დაკისრებული ჯარიმა.\n\n\nგასაჩივრებული გადაწყვეტილება: \n1. საგადასახადო მონიტორინგის დეპარტამენტის 4.10.2022 წლის №CB1401629 საგადასახადო სამართალდარღვევის ოქმი;\n2. შემოსავლების სამსახურის 14.11.2022 წლის №28454 ბრძანება.\n\n\nდარიცხული თანხა: \nჯარიმა - 5 000 ლარი.\n\n\nფაქტების აღწერა \nსაგადასახადო მონიტორინგის დეპარტამენტის 4.10.2022 წლის №CB1401629 საგადასახადო სამართალდარღვევის ოქმის მიხედვით, მომჩივანმა დაარღვია საგადასახადო კოდექსის 136-ე მუხლის მე-4 ნაწილის მოთხოვნები. კერძოდ, სატრანსპორტო საშუალების (სახელმწიფო ნომერი ----------), გადამოწმების დროს (4.10.2022 წ. 11:30 სთ) გამოვლინდა მომჩივნის სამეწარმეო საქმიანობისათვის განკუთვნილი 167 447,34 ლარის საბაზრო ღირებულების საქონლის (ავტო ნაწილები, აქსესუარები) სასაქონლო ზედნადების გარეშე ტრანსპორტირება, რაზეც მომჩივანს შეეფარდა საგადასახადო კოდექსის 286-ე მუხლის მე-2 ნაწილით გათვალისწინებული ჯარიმა 5 000 ლარის ოდენობით. \nსაგადასახადო სამართალდარღვევის ოქმი გასაჩივრდა შემოსავლების სამსახურში, რომლის 14.11.2022 წლის №28454 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 136- ე მუხლის მე-4 ნაწილზე, 286-ე მუხლის პირველ და მე-2 ნაწილებზე, 269-ე მუხლის პირველ და მე-7 ნაწილებზე, 270-ე მუხლის პირველ, და მე-2 ნაწილებზე, მიმდინარე კონტროლის პროცედურების ჩატარების, სასაქონლო-მატერიალურ ფასეულობათა ჩამოწერის, აღიარებული საგადასახადო დავალიანების დაფარვის, საგადასახადო დავალიანების გადახდევინების უზრუნველყოფის ღონისძიებების განხორციელების, სამართალდარღვევათა საქმისწარმოების წესის დამტკიცების თაობაზე“ საქართველოს ფინანსთა მინისტრის 2010 წლის 31 დეკემბრის №994 ბრძანებით დამტკიცებული წესის 72-ე მუხლის პირველ და მე-2 პუნქტებზე,\nზემოაღნიშნული სამართლებრივი ნორმების, ფაქტობრივი გარემოებებისა და საქმეზე არსებული მასალების შესწავლის შედეგად, ვინაიდან დგინდება, რომ გადასახადის გადამხდელის მხრიდან ადგილი ჰქონდა სადავო ოქმში აღნიშნული საგადასახადო სამართალდარღვევის ჩადენის ფაქტს, შემოსავლების სამსახურმა მიიჩნია, რომ გადამხდელის საჩივარი დაუსაბუთებელია, საგადასახადო მონიტორინგის დეპარტამენტის მიერ სადავო საგადასახადო სამართალდარღვევის ოქმი შედგენილია კანონმდებლობის მოთხოვნათა დაცვით და არ ექვემდებარება გაუქმებას. ამასთან, განსახილველ შემთხვევაში საქართველოს საგადასახადო კოდექსის 269-ე მუხლის მე-7 ნაწილის გამოყენება შემოსავლების სამსახურს მიზანშეწონილად არ მიაჩნია.\n\n\nმომჩივნის არგუმენტაცია \nმომჩივნის განმარტებით, შემმოწმებელმა სატელეფონო საუბრისას განუცხადა, რომ არ იყო გამოწერილი შესაბამისი ზედნადები, მან მიუთითა, რომ საქონელზე გამოწერილი იყო №---------- ზედნადები და აქედან ახდენდა რეალიზაციას, რაზეც განუმარტეს, რომ აღნიშნული ზედნადები იყო მოძველებული, რაც სამართალდარღვევად ითვლებოდა.\nშემოსავლების სამსახურმა განიხილა მისი საჩივარი და გამოწერილი ჯარიმა მართლზომიერად ჩათვალა, თუმცა მისი თხოვნის მიუხედავად არ განუმარტეს რა ვადის გასვლის შემდეგ ითვლება დისტრიბუციის ზედნადები \"მოძველებულად\".\nმხედველობაში მისაღებია შემდეგი ფაქტი: საგადასახადო ორგანოს წარმომადგენელმა სატელეფონო საუბრისას უთხრა, რომ მან განახორციელა საქონლის დათვლა და ნებისმიერ ვარიანტში №---------- ზედნადებთან მიმართებაშიც საქონელი მეტი იყო ბორტზე, ვიდრე ზედნადებში, თუმცა მომჩივანმა მძღოლის საწყობში მისვლისას გაარკვია, რომ შემმოწმებელს არ მოუხდენია არანაირი დათვლა ბორტზე არსებული საქონლიდან არცერთი სახეობის. ასეთ შემთხვევაში მისთვის შეუძლებელი იქნებოდა საქონლის ღირებულების ცოდნა და გამოდის, რომ მან გამოიყენა და ოქმში მიუთითა №---------- ზედნადებში არსებული თანხა. \nმომჩივნის აზრით არალოგიკური და უსამართლოა, როცა ერთის მხრივ შემოსავლების სამსახურის პოზიციაა, რომ ზედნადების არარსებობის გამო ჯარიმა ეკუთვნის, ხოლო მეორეს მხრივ იყენებს \"არარსებული ზედნადების\" თანხას და ამ მონაცემის გამოყენებით უწერს ოქმს. \nითხოვს, 4.10.2022 წლის №CB1401629 საგადასახადო სამართალდარღვევის ოქმით დაკისრებული ფულადი ჯარიმის მოხსნას.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 136-ე მუხლის მე-4 ნაწილის თანახმად, სამეწარმეო საქმიანობისათვის ქვეყნის შიგნით საქონლის ტრანსპორტირებისას სასაქონლო ზედნადები უნდა გამოიწეროს საქართველოს ფინანსთა მინისტრის მიერ დადგენილი ფორმითა და წესით.\nსაგადასახადო კოდექსის 286-ე მუხლის პირველი ნაწილის თანახმად, სამეწარმეო საქმიანობისათვის საქონლის სასაქონლო ზედნადების გარეშე ტრანსპორტირება, მყიდველის მოთხოვნისას სასაქონლო ზედნადების გაუცემლობა ან საქონლის შეძენისას სასაქონლო ზედნადების მიღებაზე უარის თქმა, − იწვევს დაჯარიმებას 500 ლარის ოდენობით.\nამავე მუხლის მე-2 ნაწილის თანახმად, ამ მუხლის პირველი ნაწილით გათვალისწინებული ქმედება, ჩადენილი განმეორებით,− იწვევს პირის დაჯარიმებას 5 000 ლარის ოდენობით.\n„მიმდინარე კონტროლის პროცედურების ჩატარების, სასაქონლო-მატერიალურ ფასეულობათა ჩამოწერის, აღიარებული საგადასახადო დავალიანების დაფარვის, საგადასახადო დავალიანების გადახდევინების უზრუნველყოფის ღონისძიებების განხორციელების, სამართალდარღვევათა საქმისწარმოების წესის დამტკიცების თაობაზე“ საქართველოს ფინანსთა მინისტრის 2010 წლის 31 დეკემბრის №994 ბრძანებით დამტკიცებული წესის 72-ე მუხლის პირველი პუნქტის თანახმად, საქონლის დოკუმენტების გარეშე ტრანსპორტირებად განიხილება სამეწარმეო საქმიანობისათვის საქონლის სასაქონლო ზედნადების გარეშე ტრანსპორტირება.\n„გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის 24-ე მუხლის მე-2 პუნქტის „ა“ ქვეპუნქტის თანახმად, სამეწარმეო საქმიანობისათვის, სასაქონლო ზედნადები სავალდებულოა გამოყენებულ იქნეს საქონლის ქვეყნის შიგნით ტრანსპორტირებისას, მიუხედავად იმისა, ხდება თუ არა საქონლის მიწოდება.\n„გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის 251 მუხლის მე-2 პუნქტის თანახმად, ზედნადები ივსება ელექტრონულად (გარდა ამ მუხლის მე-13 პუნქტით გათვალისწინებული შემთხვევისა) საქონლის გამყიდველის/გამგზავნის მიერ, საქონლის მიწოდებისთანავე ან საქონლის ტრანსპორტირების დაწყებისთანავე. \nსაგადასახადო მონიტორინგის დეპარტამენტის 8.12.2022 წლის №---------- წერილიდან ირკვევა, რომ 4.10.2022 წელს გადამოწმებულ იქნა სატრანსპორტო საშუალება სახელმწიფო ნომრით ----------. გადამოწმებისას დადგინდა, რომ \"----------\" (პ/ნ ----------) ახდენდა მომჩივნის სამეწარმეო საქმიანობისთვის განკუთვნილი საქონლის (167 447,34 ლარის ღირებულების ავტო ნაწილები, აქესესუარები), ტრანსპორტირებას სასაქონლო ზედნადების გარეშე.\nმომჩივანი საჩივარში მიუთითებს, რომ შემოსავლების სამსახურმა განიხილა მისი საჩივარი და გამოწერილი ჯარიმა მართლზომიერად ჩათვალა, თუმცა მისი თხოვნის მიუხედავად არ განუმარტეს, თუ რა პერიოდის განმავლობაში ითვლება დისტრიბუციის ზედნადები ვალიდურად. ხოლო საბჭოს სხდომაზე, საჩივრის ზეპირი განხილვისას, აღნიშნა, რომ შესაძლოა უცოდინრობის გამო, თავად დაუშვა ტექნიკური შეცდომა. მომჩივანმა მოთხოვნა დააზუსტა და მოითხოვა საგადასახადო სამართალდარღვევის ოქმის გაუქმება ან საგადასახადო კოდექსის 269-ე მუხლის მე-7 ნაწილის საფუძველზე დარიცხული ჯარიმისგან გათავისუფლება.\nსაგადასახადო კოდექსის 269-ე მუხლის მე-7 ნაწილის მიხედვით, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nმხარეთა არგუმენტაციის და წარმოდგენილი მტკიცებულებების შეფასების საფუძველზე, საბჭომ მიიჩნია, რომ სამეწარმეო საქმიანობისათვის განკუთვნილი საქონლის ტრანსპორტირებისას მომჩივნის მხრიდან სამართალდარღვევის ჩადენა გამოწვეული იყო გადასახადის გადამხდელის შეცდომით, იგი მოქმედებდა საპატიებელი შეცდომის პირობებში, იმ რწმენით, რომ მისი ქმედება არ იყო მართლსაწინააღმდეგო.\nაღნიშნულიდან გამომდინარე, საბჭო მიიჩნევს, რომ საგადასახადო კოდექსის 269-ე მუხლის მე-7 ნაწილის საფუძველზე, მომჩივანი უნდა გათავისუფლდეს საგადასახადო მონიტორინგის დეპარტამენტის 4.10.2022 წლის №CB1401629 საგადასახადო სამართალდარღვევის ოქმით დაკისრებული ჯარიმისგან, რაც იმას ნიშნავს, რომ საგადასახადო ორგანოს მიერ სანქცია სწორად არის შეფარდებული, თუმცა მომჩივანი თავისუფლდება ამ სანქციის - ჯარიმის გადახდის ვალდებულებისგან.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. მომჩივანი, საგადასახადო კოდექსის 269-ე მუხლის მე-7 ნაწილის საფუძველზე, გათავისუფლდეს საგადასახადო მონიტორინგის დეპარტამენტის 4.10.2022 წლის №CB1401629 საგადასახადო სამართალდარღვევის ოქმით დაკისრებული ჯარიმისგან;\n3. დაევალოს საგადასახადო მონიტორინგის დეპარტამენტს გადასახადის გადამხდელის პირადი აღრიცხვის ბარათის კორექტირება ამ გადაწყვეტილების შესაბამისად;\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64).\nჩამოტვირთვა\nგაზიარება\nთეგები:\nზედნადების გარეშე ტრანსპორტირება\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n16\n\nდოკუმენტის დათვალიერება\n\ninfohub@rs.ge",
    "title": "Document e9394679-0785-41f9-8392-e0f7f132b86d"
  }
}