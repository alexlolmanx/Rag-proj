{
  "id": "f433448a-230d-4ccb-a289-e214301904aa",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22895/2/2024\n22 ივლისი 2024\nდოკუმენტის #:\n22895/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n17 ივლისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\n№ 22895/2/2024\n17 ივლისი 2024\n﻿გ ა დ ა წ ყ ვ ე ტ ი ლ ე ბ ა \n\n\n\n\nმომჩივანი:  „----------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 4.07.2024 წელს განიხილა და მიიღო გადაწყვეტილება -------- 18.04.2024 წელს რეგისტრირებულ საჩივარზე (რეგისტრაციის №22895/2/2024). \n\n\nდავის საგანი:\nსასამართლო გადაწყვეტილების აღსრულების შედეგები.\n\n\nგასაჩივრებული გადაწყვეტილება:\n1. აუდიტის დეპარტამენტის 19.05.2023 წლის №002-76 საგადასახადო მოთხოვნა;\n2. შემოსავლების სამსახურის 1.04.2024 წლის №7096 ბრძანება.\n\n\nდარიცხული თანხა: 210 576,81 ლარი.\nმათ შორის:\nგადასახადი - 95 085\nდღგ - 40 277\nსაშემოსავლო გადასახადი - 54 039\nქონების გადასახადი - 769\nსაურავი - 115 491,81\n\n\nფაქტების აღწერა/დარიცხვის საფუძვლები\nაუდიტის დეპარტამენტის მიერ ჩატარდა მომჩივნის საქმიანობის გასვლითი საგადასახადო შემოწმება. შესამოწმებელ პერიოდად განისაზღვრა 1.01.2012 წლიდან 1.04.2016 წლამდე პერიოდი, ხოლო წლიური საშემოსავლო და ქონების გადასახადების ნაწილში შემოწმდა 2012, 2013, 2014 და 2015 წლების საანგარიშო პერიოდები.\nსაგადასახადო შემოწმების შედეგები აისახა 14.09.2016 წლის საგადასახადო შემოწმების აქტში, რომლის საფუძველზე გამოიცა 19.09.2016 წლის №26686 ბრძანება და №005-281 საგადასახადო მოთხოვნა, რომლის მიხედვით გადასახადის გადამხდელს ბიუჯეტში გადასახდელად დამატებით განესაზღვრა სულ 160 246 ლარი.\nაღნიშნული საგადასახადო მოთხოვნა გასაჩივრდა შემოსავლების სამსახურში, რომლის 13.10.2016 წლის №28357 ბრძანებით საჩივარი დაკმაყოფილდა ნაწილობრივ: \nგადამხდელს მიეცა წინადადება ბრძანების ჩაბარებიდან 10 სამუშაო დღის ვადაში აუდიტის დეპარტამენტში წარადგინოს სასაქონლო-მატერიალური ფასეულობის ფასნამატის განსაზღვრისთვის საჭირო არგუმენტაცია/მტკიცებულება; ხოლო, აუდიტის დეპარტამენტს დაევალა გადამხდელის მონაწილეობით დამატებით შეისწავლოს მის მიერ წარდგენილი არგუმენტაცია/მტკიცებულება და შესაბამისი საფუძვლის არსებობის შემთხვევაში განახორციელოს დადგენილი ფასნამატისა და დარიცხული თანხების კორექტირება (შემცირება);\nგადასახადის გადამხდელს მიეცა წინადადება ბრძანების ჩაბარებიდან 10 სამუშაო დღის ვადაში აუდიტის დეპარტამენტს წარუდგინოს შესამოწმებელი პერიოდის ერთობლივი შემოსავლიდან გამოსაქვითი ხარჯის გაანგარიშება და ხარჯის დამადასტურებელი დოკუმენტაცია/მტკიცებულებები. თავის მხრივ, აუდიტის დეპარტამენტს დაევალა დოკუმენტურად დადასტურებული ხარჯების ერთობლივი შემოსავლიდან გამოქვითვა, ხოლო, დოკუმენტურად დაუდასტურებელი გამოსაქვითი ხარჯების განსაზღვრისას იმსჯელოს შემოსავლების სამსახურის უფროსის ბრძანებით დამტკიცებული „საგადასახადო შემოწმებისას გასატარებელი ღონისძიებების სახელმძღვანელოს“ №0256 სიტუაციური სახელმძღვანელოს გამოყენების შესაძლებლობაზე და, შესაბამისი საფუძვლების არსებობის შემთხვევაში, განახორციელოს დარიცხული თანხების კორექტირება (შემცირება);\n დანარჩენ ნაწილში საჩივარი არ დაკმაყოფილდა.\nშემოსავლების სამსახურის 13.10.2016 წლის №28357 ბრძანება 2.11.2016 წელს გასაჩივრდა საქართველოს ფინანსთა სამინისტროსთან არსებული დავების განხილვის საბჭოში, რომლის 16.03.2017 წლის №13541/2/16 გადაწყვეტილებით საჩივარი დაკმაყოფილდა ნაწილობრივ:\nნაწილობრივ გაუქმდა შემოსავლების სამსახურის 13.10.2016 წლის №28357 ბრძანება და აუდიტის დეპარტამენტის 19.09.2016 წლის №005-281 საგადასახადო მოთხოვნა;\nგადასახადის გადამხდელი საგადასახადო კოდექსის 269-ე მუხლის მე-7 ნაწილის საფუძველზე გათავისუფლდა შემოწმებით დარიცხული (გადაანგარიშების შემდგომ დარჩენილი) ჯარიმისაგან;\nდანარჩენ ნაწილში საჩივარი არ დაკმაყოფილდა. \nგადასახადის გადამხდელმა აუდიტის დეპარტამენტის 19.09.2016 წლის №005-281 საგადასახადო მოთხოვნა და მასთან დაკავშირებით შემოსავლების სამსახურის და საქართველოს ფინანსთა სამინისტროსთან არსებული დავების განხილვის საბჭოს მიერ გამოცემული ზემოთ ხსენებული გადაწყვეტილებები გაასაჩივრა სასამართლოში.\nთბილისის საქალაქო სასამართლოს 23.10.2019 წლის გადაწყვეტილებით სადავო საკითხის გადაუწყვეტლად ნაწილობრივ ბათილად იქნა ცნობილი გასაჩივრებული აქტები, იმ ნაწილში, რომელშიც გულნარა ჯაფოშვილს არ შეუმცირდა დამატებით დარიცხული თანხები და შემოსავლების სამსახურს დაევალა საქმისათვის მნიშვნელობის მქონე გარემოებების გამოკვლევისა და შეფასების შემდეგ ახალი ინდივიდუალური ადმინისტრაციულ-სამართლებრივი აქტის გამოცემა კანონით დადგენილ ვადაში. \nთბილისის სააპელაციო სასამართლოს 28.07.2020 წლის გადაწყვეტილებით, სსიპ შემოსავლების სამსახურისა და საქართველოს ფინანსთა სამინიტროს სააპელაციო საჩივრები დაკმაყოფილდა ნაწილობრივ, გაუქმდა თბილისის საქალაქო სასამართლოს ადმინისტრაციულ საქმეთა კოლეგიის 23.10.2019 წლის გადაწყვეტილება და მიღებულ იქნა ახალი გადაწყვეტილება: გულნარა ჯაფოშვილის სარჩელი დაკმაყოფილდა ნაწილობრივ, სადავო საკითხის გადაუწყვეტლად ბათილად იქნა ცნობილი აუდიტის დეპარტამენტის 19.09.2016 წლის №26686 ბრძანება, 19.09.2016 წლის №005-281 საგადასახადო მოთხოვნა და საქართველოს ფინანსთა სამინისტროსთან არსებული დავების განხილვის საბჭოს 16.03.2017 წლის გადაწყვეტილება იმ ნაწილში, რომელშიც გულნარა ჯაფოშვილს არ შეუმცირდა დამატებით დარიცხული თანხები და შემოსავლების სამსახურს დაევალა საქმისათვის მნიშვნელობის მქონე გარემოებების გამოკვლევისა და შეფასების შემდეგ ახალი ინდივიდუალური ადმინისტრაციულსამართლებრივი აქტის გამოცემა კანონით დადგენილ ვადაში. ხოლო, ---------- სასარჩელო მოთხოვნაზე - ნაწილობრივ ბათილად გამოცხადებულიყო შემოსავლების სამსახურის 13.10.2016 წლის №28357 ბრძანება, შეწყდა წარმოება.\nსაქართველოს უზენაესი სასამართლოს 22.04.2021 წლის განჩინებით, უცვლელად დარჩა თბილისის სააპელაციო სასამართლოს 28.07.2020 წლის გადაწყვეტილება.\nსასამართლოს გადაწყვეტილების აღსრულების მიზნით აუდიტის დეპარტამენტის მიერ შედგენილია 28.04.2023 წლის დასკვნა, საიდანაც ირკვევა, რომ შემცირდა საშემოსავლო გადასახადი შესაბამისი პერიოდების მიხედვით სულ 467 ლარის ოდენობით.\nდასკვნის საფუძველზე გამოიცა აუდიტის დეპარტამენტის 18.05.2023 წლის ბრძანება და 19.05.2023 წლის №002-76 კორექტირებული საგადასახადო მოთხოვნა, რომელიც 22.06.2023 წელს გასაჩივრდა შემოსავლების სამსახურში, რომლის 19.10.2023 წლის №25866 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაბჭოს 27.12.2023 წლის №21226/2/2023 (რეგ. 12.02.2024წ. №03/10232) გადაწყვეტილებით საჩივარი დაკმაყოფილდა ნაწილობრივ, ნაწილობრივ გაუქმდა შემოსავლების სამსახურის 19.10.2023 წლის №25866 ბრძანება; საჩივარი, საურავის დარიცხვის საგადასახადო კოდექსის 269-ე მუხლის 21﻿ ნაწილთან შესაბამისობის ნაწილში, ხელახლა განსახილველად დაუბრუნდა შემოსავლების სამსახურს, დანარჩენ ნაწილში საჩივარი არ დაკმაყოფილდა.\nშემოსავლების სამსახურის 1.04.2024 წლის №7096 ბრძანებით საჩივარი დაკმაყოფილდა ნაწილობრივ, სადავო საკითხთან დაკავშირებით, აუდიტის დეპარტამენტს დაევალა შეისწავლოს საურავის დარიცხვის საგადასახადო კოდექსის 272-ე მუხლის 21 ნაწილთან შესაბამისობის საკითხი და შესწავლის შედეგების გათვალისწინებით, ამ ბრძანების სამოტივაციო ნაწილში აღნიშნული მითითების შესაბამისად განახორციელოს დარიცხული საურავის კორექტირება (შემცირება), დანარჩენ ნაწილში საჩივარი არ დაკმაყოფილდა.\nშემოსავლების სამსახურის 1.04.2024 წლის №7096 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 306-ე მუხლის მე-2 ნაწილზე, 272-ე მუხლის 21 ნაწილზე, შემოსავლების სამსახურის უფროსის 18.05.2016 წლის №13446 ბრძანებით დამტკიცებული „გადასახადის გადამხდელთა პირადი აღრიცხვის ბარათების წარმოების წესის შესახებ“ მეთოდური მითითების მე-16 მუხლის მე-16 პუნქტზე, 269-ე მუხლის 21 ნაწილზე, ზოგადი ადმინისტრაციული კოდექსის 96-ე მუხლზე.\nშემოსავლების სამსახური განმარტავს, რომ „გადასახადის გადამხდელთა პირადი აღრიცხვის ბარათების წარმოების წესის შესახებ“ მეთოდური მითითების დამტკიცების თაობაზე შემოსავლების სამსახურის უფროსის 2016 წლის 18 მაისის №13446 ბრძანების თანახმად, 2016 წლის პირველ იანვრამდე სავადო თარიღით დარიცხულ დავალიანებაზე საურავის დარიცხვის შეწყვეტა გათვალისწინებულია მხოლოდ 2019 წლის პირველი იანვრიდან. აღნიშნული პროცედურა ხორციელდება პროგრამულად. პროგრამული ლოგიკის მიხედვით, 2016 წლის 1 იანვრამდე სავადო თარიღით არსებულ დავალიანებაზე დარიცხული საურავის მოხსნა ავტომატურ რეჟიმში არ არის შესაძლებელი. აღნიშნულიდან გამომდინარე, შემოსავლების სამსახურის პოზიციით, მიზანშეწონილია მიეცეს მითითება აუდიტის დეპარტამენტს, რომ დასკვნის საფუძველზე, მექანიკურად განხორციელდეს საურავის გადაანგარიშება.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ უნდა დაევალოს აუდიტის დეპარტამენტს, შეისწავლოს საურავის დარიცხვის საქართველოს საგადასახადო კოდექსის 272-ე მუხლის 21 ნაწილთან შესაბამისობის საკითხი და შესწავლის შედეგების გათვალისწინებით, ზემოაღნიშნული მითითების შესაბამისად განახორციელოს დარიცხული საურავის კორექტირება (შემცირება).\n\n\nმომჩივნის არგუმენტაცია\n19.09.2016 წლის №005-281 საგადასახადო მოთხოვნა გაასაჩივრა სასამართლოში გადასახადი 93 722 ლარი და საურავი 24 939 ლარი. სასამართლომ გააუქმა შემოსავლების სამსახურის ყველა საგადასახადო მოთხოვნა და ბრძანება. ქ. თბილისის სააპელაციო სასამართლოს ადმინისტრაციულ საქმეთა პალატამ მიუთითა საგადასახადო ორგანოს, რომ გამოიყენოს ყველა საჭირო შესაძლებლობა, შესაბამისი კორექტივები შეიტანოს გადამხდელთან დაკავშირებული ფაქტებისა და გარემოებების შესაბამისად იმ მიზნით, რომ სამართლიანად, გონივრული განსჯის საფუძველზე დადგინდეს საგადასახადო ვალდებულებები. ამდენად, სავარაუდო საგადასახადო ვალდებულების ფორმირებაში მონაწილეობა უნდა მიიღოს არა მარტო შესაძლო შემოსავლებმა, არამედ შესაძლო გამოქვითვებმა, ხარჯებმაც. პალატა განმარტავს, რომ ადმინისტრაციულმა ორგანომ უნდა გამოიყენოს კანონით მისთვის მინიჭებული ყველა შესაძლებლობა, გამოიკვლიოს საქმისთვის მნიშვნელობის მქონე ყველა გარემოება და გადაწყვეტილება მიიღოს ამ გარემოებათა ურთიერთშეჯერების საფუძველზე. შემოსავლების სამსახურმა აღსრულებაში მოიყვანა სააპელაციო სასამართლოს გადაწყვეტილება და გონებრივი განსჯის საფუძველზე გამოსცა 19.05.2023 წლის №002-76 კორექტირებულ საგადასახადო მოთხოვნა, რომლითაც დაერიცხა 210 576.81 ლარი (აქედან საურავი 115 491,81 ლარი). აღნიშნული გასაჩივრდა შემოსავლების სამსახურში და უარი ეთქვა საჩივრის დაკმაყოფილებაზე. რატომ კორექტირების დროს არ ჩამოწერა საურავი შემოსავლების სამსახურმა? რომ არ გაესაჩივრებინა ფინანსთა სამინისტროსთან არსებულ დავების განხილვის საბჭოში იძულებითი აღსრულებით უნდა გადაეხადა თუ არა 210 576,81 ლარი? უკვე ბევრჯერ დარწმუნდა, რომ მიზანმიმართული ქმედებაა მეწარმის მიმართ.\nბიუჯეტიდან არაფერი მოუპარავს! მუშაობდა პატიოსნად და თვლის, რომ წარმატებულად იხდიდა გადასახადებს, ეამაყებოდა რამდენი ადამიანი დაასაქმა იმ უსამსახურო პერიოდში. მათ საშემოსავლო გადასახადს იხდიდა და იქნებ იანგარიშოს ვინმემ რა თანხები აქვს შეტანილი ბიუჯეტში დღგ-ის და საშემოსავლო გადასახადის სახით? მუშაობა დაიწყო ნასესხები ფულით, სახელმწიფო არასოდეს დახმარებია არაფერში, მაგრამ ისიც დახმარება იქნებოდა თავის დროზე შეემოწმებინა, თუ რამე შეცდომებს უშვებდა გაეფრთხილებინა. ამდენი ხნის მერე ამხელა ვალის დადება… ეს იძულებითი სიკვდილის ტოლფასია.\nმეცხრე წელია ეს დავა მიმდინარეობს. თავს დამნაშავედ არ გრძნობს. ამჟამად არის გადახდისუუნარო, გაკოტრებული ყოფილი მეწარმე ფიზიკური პირი. მისი შემოსავალი არის მხოლოდ 315 ლარი პენსია, რომელიც შესაძლებელია გაუქმდეს ან პირდაპირ ჩამომეჭრას ბიუჯეტის სასარგებლოდ. ქონება არ გააჩნია. სოფლის სახლი, რომელიც დაყადაღებულია, მხოლოდ თანამესაკუთრედ წერია 2013 წლიდან. ის სახლი თავიდანვე მემკვიდრეობით ეკუთვნოდა მის დას და ცხოვრობს თავისი ოჯახით. ძველი ავტომანქანა მინივენი დიდი ხანია ავარიაში მოყვა და ჯართის სახე მიიღო. სავარაუდოდ პოლიციაში იქნება მონაცემები. ერთადერთი, რაც ეკუთვნის ავტომანქანა რავ 4. არასოდეს გახდებოდა მეწარმე ასე კარგად რომ სცოდნოდა საგადასახადო კოდექსი, სადაც არცერთი მუხლი მეწარმეს არ იცავს, და არც არასოდეს, არასოდეს არავის ურჩევს მეწარმეობას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაქართველოს ფინანსთა სამინისტროსთან არსებულ დავების განხილვის საბჭოს 27.12.2023 წლის №21226/2/2023 (რეგ. 12.02.2024წ. №03/10232) გადაწყვეტილებით საჩივარი დაკმაყოფილდა ნაწილობრივ, საჩივარი, საურავის დარიცხვის საგადასახადო კოდექსის 269-ე მუხლის 21 ნაწილთან შესაბამისობის ნაწილში, ხელახლა განსახილველად დაუბრუნდა შემოსავლების სამსახურს. \nშემოსავლების სამსახურის 1.04.2024 წლის №7096 ბრძანებით საჩივარი დაკმაყოფილდა ნაწილობრივ, სადავო საკითხთან დაკავშირებით, აუდიტის დეპარტამენტს დაევალა შეისწავლოს საურავის დარიცხვის საგადასახადო კოდექსის 272-ე მუხლის 21 ნაწილთან შესაბამისობის საკითხი და შესწავლის შედეგების გათვალისწინებით, ამ ბრძანების სამოტივაციო ნაწილში აღნიშნული მითითების შესაბამისად განახორციელოს დარიცხული საურავის კორექტირება (შემცირება).\nაღნიშნული გარემოებებიდან გამომდინარე, საბჭოს მიაჩნია, რომ შემოსავლების სამსახურის სადავო ბრძანება მართებულია და არ არსებობს განსხვავებული გადაწყვეტილების მიღების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსხვადასხვა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n31\n\nდოკუმენტის დათვალიერება\n\ninfohub@rs.ge",
    "title": "Document f433448a-230d-4ccb-a289-e214301904aa"
  }
}