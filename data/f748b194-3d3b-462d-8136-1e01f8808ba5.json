{
  "id": "f748b194-3d3b-462d-8136-1e01f8808ba5",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22716/2/2024\n16 მაისი 2024\nდოკუმენტის #:\n22716/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n14 მაისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nვალის მართვის დეპარტამენტი\nსაკანონმდებლო ნორმა:\nსაგადასახადო გირავნობა/იპოთეკა\nჩამოტვირთვა\nგაზიარება\n1\nI ეტაპი - შემოსავლების სამსახური\n2 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№22716/2/2024\n14 მაისი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ------- (ს/ნ -------) \nმოპასუხე: ვალის მართვის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 19.04.2024 წელს განიხილა და მიიღო გადაწყვეტილება ------- 30.04.2024 წელს რეგისტრირებულ საჩივარზე (რეგისტრაციის №22716/2/2024).\n\n\nდავის საგანი: \nსაგადასახადო გირავნობა/იპოთეკის მთელ ქონებაზე გავრცელების მართლზომიერება.\n\n\nგასაჩივრებული გადაწყვეტილება: \n1. ვალის მართვის დეპარტამენტის 23.01.2024 წლის №081-2278 შეტყობინება საგადასახადო გირავნობის/იპოთეკის უფლების წარმოშობის შესახებ;\n2. შემოსავლების სამსახურის 11.03.2024 წლის №5224 ბრძანება.\n\n\nდარიცხული თანხა: 40 598 ლარი. \n\n\nფაქტების აღწერა \n23.11.2023 წელს გაცემული სამკვიდრო მოწმობის თანახმად, მომჩივანი წარმოადგენს ------- მემკვიდრეს.\n------- (პ/ნ -------) პირად აღრიცხვის ბარათზე, გარდაცვალების თარიღისთვის (22.04.2024წ.), ერიცხებოდა დავალიანება, რომელიც სამკვიდრო მოწმობის თანახმად გადატანილია მემკვიდრეების პირად აღრიცხვის ბარათზე, სამკვიდრო მოწმობის გაცემის თარიღით, სამკვიდრო ქონებაში მათი წილის შესაბამისად, რომელიც, 2024 წლის 23 იანვრის მდგომაროებით (ნაერთი ინფორმაცის მიხედვით), შეადგენდა 40 598 ლარს.\nსაგადასახადო დავალიანების არსებობის საფუძველზე, საგადასახადო კოდექსის 239-ე მუხლის შესაბამისად, გავრცელდა, საგადასახადო გირავნობის/იპოთეკის უფლება მთელ ქონებაზე. რაც გასაჩივრდა შემოსავლების სამსახურში.\nშემოსავლების სამსახურის 11.03.2024 წლის №5224 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე, 57-ე, მე-8, 238-ე, 239-ე მუხლებზე და ფაქტობრივ გარემოებებზე რომ გადასახადის გადამხდელს 2024 წლის 23 იანვრის მდგომარეობით ერიცხებოდა და ერიცხება საგადასახადო დავალიანება, შემოსავლების სამსახურმა მიიჩნია, რომ გადასახადის გადამხდელის მიმართ საქართველოს საგადასახადო კოდექსის 239-ე მუხლით გათვალისწინებული ღონისძიება გავრცელებულია საგადასახადო კანონმდებლობის შესაბამისად და არ არსებობს სადავო საგადასახადო გირავნობის/იპოთეკის უფლების წარმოშობის შესახებ შეტყობინების გაუქმების საფუძველი.\n\n\nმომჩივნის არგუმენტაცია \nსამკვიდრო მოწმობის მიღების შემდგომ აისახა გარდაცვლილი ------- საგადასახადო დავალიანება გარდაცვალების მომენტისათვის სამკვიდრო მოწმობის შესაბამისი წილის მიხედვით. მას შემდეგ მის მთელ ქონებაზე გავრცელდა გირავნობის /იპოთეკის უფლება.\nმომჩივანი ითხოვს საგადასახადო გირავნობა/იპოთეკა გავრცელდეს მხოლოდ იმ ქონებაზე რაც მემკვიდრეობის გზით მიიღო. ამბობს, რომ მის მთელ ქონებაზე უზრუნველყოფის ღონისძიების გავრცელება არღვევს მემკვიდრეობით სამართალს. სამოქალაქო კოდექსი ნათლად მიუთითებს რომ მემკვიდრეთა პასუხისმგებლობა უნდა შემოიფარგლოს მხოლოდ მემკვიდრეობით მიღებული წილის პროპორციულად მიღებული აქტივების ფარგლებში.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 57-ე მუხლის პირველი ნაწილის თანახმად, გარდაცვლილი პირის საგადასახადო დავალიანების გადახდა ეკისრება მის მემკვიდრეს სამკვიდრო ქონებაში მისი წილის პროპორციულად, სამკვიდრო მოწმობის მიღების დღიდან. ამავე მუხლის მე-2 ნაწილის თანახმად, გარდაცვლილი პირის საგადასახადო დავალიანება არის მისი გარდაცვალების თარიღის მიხედვით არსებული საგადასახადო დავალიანება.\nსაგადასახადო კოდექსის მე-8 მუხლის 23-ე ნაწილის თანახმად, საგადასახადო დავალიანება არის გადასახადის გადამხდელის მიერ დადგენილ ვადაში გადაუხდელი გადასახადების ან/და სანქციების (მათ შორის, საბაჟო სანქციის) თანხასა და ზედმეტად გადახდილი გადასახადების ან/და სანქციების (მათ შორის, საბაჟო სანქციის) თანხას შორის სხვაობა. \nსაგადასახადო კოდექსის 238-ე მუხლის პირველი ნაწილის „ა“ ქვეპუნქტის თანახმად, საგადასახადო ორგანოს უფლება აქვს, საგადასახადო დავალიანების გადახდევინების უზრუნველსაყოფად ვალდებული პირის ქონებაზე გაავრცელოს საგადასახადო გირავნობა/იპოთეკის უფლება. ამავე მუხლის მე-2 ნაწილის თანახმად, საგადასახადო დავალიანების გადახდევინების უზრუნველყოფის ღონისძიებების განხორციელების რიგითობას ირჩევს საგადასახადო ორგანო, თუ ამ კოდექსით სხვა რამ არ არის დადგენილი. ამავე მუხლის მე-6 ნაწილის თანახმად, საგადასახადო დავალიანების გაუქმებასთან ერთად უქმდება მისი გადახდევინების უზრუნველსაყოფად დაწყებული ამ თავით გათვალისწინებული ნებისმიერი ღონისძიება, თუ ამ კოდექსით სხვა რამ არ არის დადგენილი.\nსაგადასახადო კოდექსის 239-ე მუხლის პირველი ნაწილის თანახმად, საგადასახადო გირავნობა/იპოთეკა არის სახელმწიფოს უფლება, საგადასახადო დავალიანების გადახდევინება უზრუნველყოს გადასახადის გადამხდელის, სხვა ვალდებული პირის ქონებიდან, ხოლო ამავე მუხლის მე-2 ნაწილის თანახმად, საგადასახადო გირავნობის/იპოთეკის რეგისტრაციის უფლება წარმოიშობა საგადასახადო დავალიანების წარმოშობასთან ერთად და მარეგისტრირებელ ორგანოში რეგისტრაციის მომენტიდან და ვრცელდება საგადასახადო დავალიანების ფარგლებში, პირის საკუთრებაში არსებულ ან/და მის ბალანსზე რიცხულ ქონებაზე (გარდა ლიზინგით მიღებულისა), საგადასახადო დავალიანების წარმოქმნის შემდეგ შეძენილი ქონების ჩათვლით. საგადასახადო გირავნობის/იპოთეკის უფლების გამოყენება შესაძლებელია ამ კოდექსის 265-ე მუხლით გათვალისწინებულ შემთხვევაში.\nვალის მართვის დეპარტამენტის 2.04.2024 წლის №30935-21-17 წერილიდან ირკვევა, რომ მომჩივანს, 23.01.2024 წლის მდგომარეობით ერიცხება, გადასახადის სახით 344 ლარი, ხოლო აუღიარებელი საგადასახადო დავალიანება 162 060 ლარი. საგადასახადო დავალიანების არსებობის გამო, მის მთელ ქონებაზე 23.01.2024 წელს №081-2278 შეტყობინების საფუძველზე, საგადასახადო კოდექსის 239-ე მუხლის შესაბამისად, გავრცელდა საგადასახადო გირავნობა/იპოთეკის უფლება.\nსაბჭო მიიჩნევს, რომ შემოსავლების სამსახურის მიერ წარმოდგენილი პოზიციით არ ირკვევა, გავრცელდა თუ არა საგადასახადო გირავნობა/იპოთეკის უფლება საგადასახადო კოდექსის 57-ე მუხლის მოთხოვნათა გათვალისწინებით.\n„დავის განმხილველი ორგანოების რეგლამენტის დამტკიცების თაობაზე“ საქართველოს მთავრობის 2011 წლის 14 დეკემბრის №473 დადგენილებით დამტკიცებული რეგლამენტის 33-ე მუხლის პირველი პუნქტის „ბ“ ქვეპუნქტის შესაბამისად, „დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები.“\nზემოაღნიშნული სამართლებრივი ნორმების, ფაქტობრივი გარემოებების და მომჩივნის არგუმენტაციის გათვალისწინებით, საბჭოს მიაჩნია, რომ უნდა გაუქმდეს შემოსავლების სამსახურის სადავო ბრძანება და საჩივარი ხელახლა განსახილველად დაუბრუნდეს ამავე სამსახურს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ;\n2. გაუქმდეს შემოსავლების სამსახურის 11.03.2024 წლის №5224 ბრძანება;\n3. საჩივარი ხელახლა განსახილველად დაუბრუნდეს შემოსავლების სამსახურს;\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაგადასახადო გირავნობა/იპოთეკა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n19\n\nდოკუმენტის დათვალიერება\n\ninfohub@rs.ge",
    "title": "Document f748b194-3d3b-462d-8136-1e01f8808ba5"
  }
}