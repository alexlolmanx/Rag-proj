{
  "id": "66469ee1-77b9-40c0-bef9-f1716360d588",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18519/2/2022\n21 მარტი 2023\nდოკუმენტის #:\n18519/2/2022\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n09 თებერვალი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, შემოსავლებისა და ხარჯების აღრიცხვის პრინციპები, დღგ-ით დასაბეგრი პირი, დღგ-ით დასაბეგრი ოპერაციები, საქონლის მიწოდება, მომსახურების გაწევა, აქციზის გადამხდელი, დასაბეგრი ოპერაცია, დასაბეგრი ოპერაციის დრო, დასაბეგრი ოპერაციის, აქციზური საქონლის იმპორტისა და აქციზური საქონლის ექსპორტის თანხის განსაზღვრა, საგადასახადო დეკლარაციაში/გაანგარიშებაში გადასახადის შემცირება, საკონტროლო-სალარო აპარატის გამოყენების წესების დარღვევა\nჩამოტვირთვა\nგაზიარება\n№18519/2/2022\n9.02.2023\n\n\nგ ა დ ა წ ყ ვ ე ტ ი ლ ე ბ ა \n\n\nმომჩივანი: შპს „----------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 9.02.2023 წელს განიხილა და მიიღო გადაწყვეტილება შპს „----------“ 25.12.2022 წელს რეგისტრირებულ საჩივარზე (რეგისტრაციის №18519/2/2022).\n\n\nდავის საგანი: \n1. საგადასახადო ვალდებულებების განსაზღვრა არაპირდაპირი მეთოდით;\n2. არაპირდაპირი მეთოდით განსაზღვრულ შემოსავალსა და დოკუმენტურად დადასტურებულ ხარჯებს შორის სხვაობის საწარმოს დირექტორზე ხელფასის სახით გაცემულად ჩათვლა.\n\n\nგასაჩივრებული გადაწყვეტილება: \n1. აუდიტის დეპარტამენტის 10.06.2022 წლის №065-9 საგადასახადო მოთხოვნა;\n2. შემოსავლების სამსახურის 1.12.2022 წლის №30150 ბრძანება.\n\n\nდარიცხული თანხა: 300 677,17 ლარი. \nმათ შორის:\nგადასახადი - 165 165,13 \nაქციზის გადასახადი - 62 163,63\nდღგ - 48 276\nსაშემოსავლო გადასახადი - 53 613,5\nქონების გადასახადი - 1 112\nჯარიმა - 82 382,5 \nსაურავი - 53 129,54\n\n\nპროცედურული გარემოებები \nგადამხდელის საქმიანობის საგანს წარმოადგენს ადგილობრივ ბაზარზე თხევადი აირის შესყიდვა და იჯარით აღებული ავტოგასამართ სადგურიდან ავტოსატრანსპორტო საშუალებებისათვის საცალოდ მიწოდება.\nაუდიტის დეპარტამენტის 25.05.2022 წლის კამერალური საგადასახადო შემოწმების აქტით შემოწმებულია მომჩივნის საქმიანობის 1.01.2019 წლიდან 1.02.2022 წლამდე პერიოდი. შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 10.06.2022 წლის №065-9 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 1.12.2022 წლის №30150 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nსადავო საკითხები: \n1. საგადასახადო ვალდებულებების განსაზღვრა არაპირდაპირი მეთოდით \nფაქტების აღწერა/დარიცხვის საფუძვლები\nმომჩივანი გადასახადის გადამხდელად რეგისტრირებულია 22.03.2017 წელს. შემოწმების მიმდინარეობისას გადამხდელმა წარმოადგინა ახსნა-განმარტება საქმიანობასთან დაკავშირებით და საბანკო ანგარიშის ამონაწერები, ხოლო მისივე განმარტებით საწარმო არ იყენებს ბუღალტრულ პროგრამას (აღრიცხვას).\nშემოსავლების სამსახურის 4.06.2020 წლის №14648 ბრძანების საფუძველზე საწარმოს ობიექტში ჩატარდა დათვალიერების პროცედურა, რომლის დროსაც დადგინდა, რომ დაირღვა საგადასახადო კოდექსის მოთხოვნები, კერძოდ ავტოგასამართ სადგურში მადოზირებული ან/და მრიცხველი მექანიზმის საგადასახადო ორგანოს ლუქის გარეშე ან დაზიანებული ლუქით საქმიანობა, რამაც გამოიწვია დაჯარიმება საგადასახადო კოდექსის 281-ე მუხლის მე-9 ნაწილის შესაბამისად.\nგადამხდელის მიერ წარდგენილი საბანკო ამონაწერის მონაცემების მიხედვით, ანგარიშვალდებული პირის მიერ ნავაჭრის სახით შემოტანილი თანხები განსხვავდება (მეტია) სალარო აპარატის გამოყენებით მიღებულ შემოსავლებისაგან. საგადასახადო კოდექსის 73-ე მუხლის მე-5 ნაწილის „ა“ ქვეპუნქტის მიხედვით, გადამხდელის მიერ წარდგენილი სმფ-ის საწყისი/საბოლოო ნაშთის, შემოსავლების სამსახურის ერთიანი ელექტრონული ბაზის მონაცემების და შემოსავლების სამსახურის უფროსის ბრძანებით განსაზღვრული ბუნებრივი დანაკარგის ნორმების გათვალისწინებით განისაზღვრა საცალოდ რეალიზებული (95%) თხევადი აირის წონა, რაზეც შემდგომში თვეების მიხედვით გავრცელდა დოკუმენტური ფასი და მიღებული დამატებითი შემოსავალი გადანაწილდა დღგ-ის დეკლარირებული ბრუნვის პროპორციის მიხედვით. შედეგად გადამხდელს დაერიცხა დღგ და დაეკისრა ჯარიმა საგადასახადო კოდექსის 275-ე მუხლის მე-2 ნაწილის მიხედვით.\nმითითებული ფაქტობრივი გარემოებიდან გამომდინარე და საგადასახადო კოდექსის 182-ე მუხლის „დ1 “ ქვეპუნქტის და 188-ე მუხლის მე-8 ნაწილის მიხედვით, გადამხდელის მიერ ავტოსატრანსპორტო საშუალებებისთვის მიწოდებული თხევადი აირის წონის მიხედვით განისაზღვრა აქციზით დასაბეგრი ბრუნვა. დაერიცხა აქციზის გადასახადი და დაეკისრა ჯარიმა საგადასახადო კოდექსის 275-ე მუხლის მე-2 ნაწილის შესაბამისად.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 136-ე მუხლის მე-3 ნაწილზე, 49- ე მუხლის პირველი ნაწილის „ე“ ქვეპუნქტზე, 61-ე მუხლის მე-3 ნაწილზე, 73-ე მუხლის მე-4 ნაწილზე, მე-5 ნაწილის „ა“ ქვეპუნქტზე და მე-9 ნაწილის „ბ“ ქვეპუნქტზე, მე-2 მუხლის მე-2 ნაწილზე, შესაბამის პერიოდში მოქმედ საგადასახადო კოდექსის 182-ე მუხლის პირველ ნაწილზე, 184-ე მუხლის პირველი ნაწილის „დ¹“ ქვეპუნქტზე, 188-ე მუხლის მე-8 ნაწილზე, 160-ე მუხლის „ა“ ქვეპუნქტზე, 161-ე მუხლის პირველი ნაწილის „ა“ ქვეპუნქტზე, 158-ე მუხლის პირველ ნაწილზე, 159-ე მუხლის პირველი ნაწილის „ა“ და „ბ“ ქვეპუნქტებზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე, 43-ე მუხლის მე-4 ნაწილზე და ყურადღებას ამახვილებს დადგენილ ფაქტობრივ გარემოებაზე, რომლის მიხედვით გადასახადის გადამხდელი შესამოწმებელ პერიოდში არ აწარმოებდა ბუღალტრულ აღრიცხვას კანონმდებლობით დადგენილი წესით. საქმიანობის სახეა ადგილობრივ ბაზარზე თხევადი აირის შესყიდვა და საცალოდ მიწოდება და დაჯარიმებულია საგადასახადო კოდექსის 281-ე მუხლი მე-9 ნაწილის მიხედვით. ამასთან, წარმოდგენილი საბანკო ამონაწერის მონაცემების მიხედვით ანგარიშვალდებული პირის მიერ ნავაჭრის სახით შემოტანილი თანხები განსხვავდება (მეტია) საკონტროლო-სალარო აპარატის გამოყენებით მიღებული შემოსავლებისაგან. შედეგად, შემოწმებამ საგადასახადო ვალდებულებები განსაზღვრა არაპირდაპირი მეთოდის გამოყენებით, გადამხდელის მიერ წარმოდგენილი სმფ-ის საწყისი/საბოლოო ნაშთის, შემოსავლების სამსახურის გადასახადების ადმინისტრირების საინფორმაციო სისტემის მონაცემებისა და შემოსავლების სამსახურის უფროსის ბრძანებით განსაზღვრული ბუნებრივი დანაკარგის ნორმების გათვალისწინებით განისაზღვრა საცალოდ რეალიზებული თხევადი აირის წონა, რაზეც შემდგომში თვეების მიხედვით გავრცელდა დოკუმენტური ფასი და მიღებული დამატებითი შემოსავალი გადანაწილდა დღგ-ის დეკლარირებული ბრუნვის პროპორციის მიხედვით. ხოლო, არაპირდაპირი მეთოდით მიღებულ შემოსავალს და პირველადი საგადასახადო დოკუმენტაციის მიხედვით გაწეულ ხარჯებს შორის სხვაობა ჩაითვალა საწარმოს ანგარიშვალდებულ პირზე ხელფასის სახით განაცემად. გადამხდელს დაერიცხა აქციზი, დღგ და საშემოსავლო გადასახადი. \nშემოსავლების სამსახური განმარტავს, რომ ვინაიდან გადასახადის გადამხდელი არ აწარმოებს ბუღალტრულ აღრიცხვას კანონმდებლობით დადგენილი წესით და სააღრიცხვო დოკუმენტაციით შეუძლებელია დაბეგვრის ობიექტის დადგენა, შემოწმებით არაპირდაპირი მეთოდის გამოყენება შესაბამისობაშია საქართველოს საგადასახადო კანონმდებლობით გათვალისწინებულ მოთხოვნებთან. ასევე, საგადასახადო ვალდებულებების განსაზღვრისას აუდიტის დეპარტამენტის მიერ გათვალისწინებულია შემოსავლების სამსახურის უფროსის ბრძანებით დადგენილი ბუნებრივი დანაკარგის ნორმები.\nამასთან, გადასახადის გადამხდელის მიერ არც შემოწმების ეტაპზე და არც დავის წარმოების პროცესში არ ყოფილა წარმოდგენილი მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს. ხოლო, საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად.\nზემოაღნიშნულის გათვალისწინებით, შემოსავლების სამსახურმა მიიჩნია, რომ შემოწმების შედეგად არაპირდაპირი მეთოდის გამოყენებით განსაზღვრული საგადასახადო ვალდებულებები შესაბამისობაშია საგადასახადო კანონმდებლობის მოთხოვნებთან, წარმოდგენილი საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nსაწარმოს ძირითადი საქმიანობა არის თხევადი გაზის ავტოსატრანსპორტო საშუალებებისათვის საცალო მიწოდება. ასევე თხევადი გაზი გაყიდულია კილოგრამებით, რაც მთლიანი ბრუნვის დაახლოებით 4 პროცენტია. აღნიშნული გარემოება მთლიანი შემოსავლის მცირე ნაწილია და რეალიზაციის ფასნამატზე არ უნდა იყოს გათვალისწინებული. ფასნამატის დადგენის დროს არ იქნა გათვალისწინებული ტრანსპორტირების ხარჯები, ასევე გათვალისწინებული არ იქნა კონკურენცია, კერძოდ საწარმოს მოქმედების არეალში ოპერირებდა კიდევ ერთი საწარმო, რომელსაც მონოპოლიის მოსაპოვებლად მუდმივად ჰქონდა ძალიან დაბალი ფასი და შესაბამისად კომპანიასაც ჰქონდა დაბალი ფასები (ფასსხვაობა იყო მაქსიმუმ 8 თეთრი).\nდღგ-ის ნაწილში არასწორი ფასნამატის მისადაგების გამო გაზრდილია დასაბეგრი ბრუნვა. ასევე გათვალისწინებული უნდა ყოფილიყო საქართველოს ფინანსთა მინისტრის მიერ დადგენილი დანაკარგი.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nშესამოწმებელ პერიოდში მოქმედი საგადასახადო კოდექსის 182-ე მუხლის პირველი ნაწილის „დ1 “ ქვეპუნქტის თანახმად, აქციზის გადამხდელია პირი, რომელიც ახორციელებს საგარეოეკონომიკური საქმიანობის ეროვნული სასაქონლო ნომენკლატურის 2711 12, 2711 13, 2711 14 000 00, 2711 19 000 00 კოდებში მითითებული ნავთობპროდუქტების აირების ავტოსატრანსპორტო საშუალებებისათვის მიწოდებას.\nშესამოწმებელ პერიოდში მოქმედი საგადასახადო კოდექსის 184-ე მუხლის პირველი ნაწილის „დ1 “ ქვეპუნქტის თანახმად, აქციზით დასაბეგრი ოპერაციები და დასაბეგრი ოპერაციების განხორციელების მომენტია საგარეო-ეკონომიკური საქმიანობის ეროვნული სასაქონლო ნომენკლატურის 2711 12, 2711 13, 2711 14 000 00, 2711 19 000 00 კოდებში მითითებული ნავთობპროდუქტების აირების ავტოსატრანსპორტო საშუალებებისათვის მიწოდების მომენტი.\nსაგადასახადო კოდექსის 185-ე მუხლის პირველი ნაწილის „დ“ ქვეპუნქტის თანახმად, აქციზით დასაბეგრი ოპერაციის, აქციზური საქონლის იმპორტისა და აქციზური საქონლის ექსპორტის თანხა განისაზღვრება ნავთობპროდუქტისათვის – ნავთობპროდუქტის წონით (მოცულობით). \nსაგადასახადო კოდექსის 161-ე მუხლის პირველი ნაწილის 1.01.2021 წლამდე მოქმედი რედაქციით, დღგ-ით დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში საქონლის მიწოდება.\nამავე კოდექსის 159-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება. \nსაგადასახადო კოდექსის 136-ე მუხლის პირველი და მე-3 ნაწილების თანახმად:\n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა.\n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nშემოწმების შედეგად დადგენილია, რომ საწარმო არ იყენებს ბუღალტრულ პროგრამას (აღრიცხვას). შემოსავლების სამსახურის 4.06.2020 წლის №14648 ბრძანების საფუძველზე საწარმოს ობიექტში ჩატარდა დათვალიერების პროცედურა, რომლის დროსაც გამოვლინდა საგადასახადო სამართალდარღვევა და მომჩივანს საგადასახადო კოდექსის 281-ე მუხლის მე-9 ნაწილის შესაბამისად დაეკისრა ჯარიმა. საბანკო ამონაწერის მონაცემების მიხედვით, ანგარიშვალდებული პირის მიერ ნავაჭრის სახით შემოტანილი თანხები მეტია საკონტროლო-სალარო აპარატის გამოყენებით მიღებულ შემოსავლებისაგან.\nსაბჭო მიუთითებს იმ გარემოებაზე, რომ რეალიზებული თხევადი აირის წონის განსაზღვრისას გათვალისწინებულია შემოსავლების სამსახურის უფროსის ბრძანებით განსაზღვრული ბუნებრივი დანაკარგების ნორმები, ხოლო შემოსავლების განსაზღვრის დროს თვეების მიხედვით გავრცელებულია დოკუმენტური ფასნამატი.\nაღნიშნულიდან გამომდინარე, საბჭო მიიჩნევს, რომ მომჩივნის საგადასახადო ვალდებულებების არაპირდაპირი მეთოდით განსაზღვრა მართლზომიერია და არ არსებობს ამ ნაწილში მომჩივნის საგადასახადო ვალდებულებების კორექტირების საფუძველი.\n\n\n2. არაპირდაპირი მეთოდით განსაზღვრულ შემოსავალსა და დოკუმენტურად დადასტურებულ ხარჯებს შორის სხვაობის საწარმოს დირექტორზე ხელფასის სახით გაცემულად ჩათვლა\nფაქტების აღწერა/დარიცხვის საფუძვლები \nპირველი დავის საგნის ნაწილში აღნიშნული ფაქტობრივი გარემოების გათვალისწინებით შემოწმებით არაპირდაპირი მეთოდით მიღებულ შემოსავალს და პირველადი საგადასახადო დოკუმენტაციის მიხედვით გაწეულ ხარჯებს შორის სხვაობა ჩაითვალა საწარმოს მიერ მიღებულად და ანგარიშვალდებულ პირზე (საწარმოს დირექტორზე) ხელფასის სახით გაცემულად. შედეგად, საგადასახადო კოდექსის 101-ე და 154-ე მუხლების გათვალისწინებით, გადამხდელს საშემოსავლო გადასახადში განესაზღვრა დამატებითი საგადასახადო ვალდებულებები. ასევე, დეკლარაციებში თანხის შემცირების გამო საწარმო დაჯარიმდა საგადასახადო კოდექსის 275-ე მუხლის მე-2 ნაწილის მიხედვით.\n\n\nშემოსავლების სამსახურის გადაწყვეტილების შინაარსი \nშემოსავლების სამსახურის არგუმენტაცია მითითებულია პირველი დავის საგნის ნაწილში.\n\n\nმომჩივნის არგუმენტაცია \nრაც შეეხება გადახდის წყაროსთან დაკავებული გადასახადის დარიცხვას, კერძოდ საწარმოს მოგების საწარმოს დირექტორზე ხელფასის სახით გაცემულ თანხაზე, იმავე ფასსხვაობიდან გამომდინარე საწარმოს აქტში დაფიქსირებული მოგება არ ჰქონია, ასევე არ იქნა გათვალისწინებული დამფუძნებლის შენატანი, კერძოდ 2018 წელს ამ შენატანით იქნა შეძენილი საწარმოს ფუნქციონირებისათვის აუცილებელი მოწყობილობები (გაზის ჩასასხავი 2 ერთეული დისპენსერი ღირებულებით 74 447 ლარი) და სარეალიზაციო თხევადი გაზის ღირებულება 17 893 ლარი.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის პირველი და მე-3 ნაწილების თანახმად:\n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა.\n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი.\nამავე კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nშემოწმების შედეგად არაპირდაპირი მეთოდით მიღებული შემოსავლების და პირველადი საგადასახადო დოკუმენტაციის მიხედვით გაწეული ხარჯების გათვალისწინებით გამოვლინდა განკარგვადი თანხა.\nსაქმეში არსებული გარემოებების გათვალისწინებით, საბჭოს მიაჩნია, რომ მომჩივნის საგადასახადო ვალდებულებები არაპირდაპირი მეთოდით განსაზღვრულია მართლზომიერად. ამასთან, ვინაიდან განკარგვადი თანხების შესახებ საგადასახადო ორგანოსთვის ინფორმაცია/დოკუმენტაცია წარდგენილი არ არის, საბჭო მიიჩნევს, რომ აღნიშნული თანხის სახელფასო განაცემად ჩათვლა მართლზომიერია და არ არსებობს საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nდეკლარაციის/ინფორმაციის დაგვიანებით წარდგენისთვის/წარუდგენლობისთვის განსაზღვრული ჯარიმა\nდაბეგვრას დაქვემდებარებული განაცემი\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n17\n\nდოკუმენტის დათვალიერება\n\ninfohub@rs.ge",
    "title": "Document 66469ee1-77b9-40c0-bef9-f1716360d588"
  }
}