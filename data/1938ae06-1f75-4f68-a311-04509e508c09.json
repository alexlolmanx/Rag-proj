{
  "id": "1938ae06-1f75-4f68-a311-04509e508c09",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19698/2/2023\n17 ივლისი 2023\nდოკუმენტის #:\n19698/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n14 ივლისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ით დასაბეგრი ოპერაციები, საქონლის მიწოდება, მომსახურების გაწევა, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას, საგადასახადო დეკლარაციაში/გაანგარიშებაში გადასახადის შემცირება, დღგ-ისათვის გათვალისწინებული მოთხოვნების დარღვევა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№19698/2/2023\n14 ივლისი 2023\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: ა(ა)იპ „----------“ (ს/ნ ----------)\nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,15.06.2023 წელს განიხილა და მიიღო გადაწყვეტილება ა(ა)იპ „----------“ 16.05.2023 წელს რეგისტრირებულ საჩივარზე (რეგისტრაციის №19698/2/2023).\n\n\nდავის საგანი:\n1. ტრენინგების, საზღვარგარეთ კონფერენციების, პროექტების და საგანმანათლებლო ტურების ორგანიზების დღგ-ით დასაბეგრ ოპერაციად განხილვა;\n2. სანქციებისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე.\n\n\nგასაჩივრებული გადაწყვეტილება:\n1. აუდიტის დეპარტამენტის 19.12.2022 წლის №024-79 საგადასახადო მოთხოვნა;\n2. შემოსავლების სამსახურის 28.04.2023 წლის №9360 ბრძანება.\n\n\nდარიცხული თანხა: 74 722 ლარი.\nმათ შორის:\nგადასახადი - 45 533\nდღგ - 34 412\nსაშემოსავლო გადასახადი - 11 121\nჯარიმა - 15 119\nსაურავი - 14 070\n\n\nპროცედურული გარემოებები\nაუდიტის დეპარტამენტის 29.11.2022 წლის კამერალური საგადასახადო შემოწმების აქტით შემოწმებულია 1.01.2019 წლიდან 1.08.2022 წლამდე პერიოდი.\nსაგადასახადო შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 19.12.2022 წლის №024-79 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 28.04.2023 წლის №9360 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nსადავო საკითხები:\n1. ტრენინგების, საზღვარგარეთ კონფერენციების, პროექტების და საგანმანათლებლო ტურების ორგანიზების დღგ-ით დასაბეგრ ოპერაციად განხილვა\nფაქტების აღწერა/დარიცხვის საფუძვლები \nშემოსავლების სამსახურის გადასახადების ადმინისტრირების საინფორმაციოს სისტემის მონაცემებით, მომჩივანი დღგ-ის გადამხდელად რეგისტრირებული არ არის. შემოწმების აქტში მითითებულია, რომ პირი არ აწარმოებს ბუღალტრულ აღრიცხვა-ანგარიშგებას. უფიქსირდება ფეისბუკ გვერდი „----------“, რომელზეც განთავსებულია ინფორმაცია საზღვარგარეთ სასწავლო ვიზიტით (საერთაშორისო ორგანიზაციები) წასვლის მსურველთა მომსახურების შესახებ, აღნიშნული ვიზიტის ღირებულება შეადგენს 490 ევროს.\nსაბანკო ანგარიშებიდან ამონაწერების და სახელმწიფო შესყიდვების ვებ-გვერდის მონაცემების შესწავლით გაირკვა, რომ გადასახადის გადამხდელი მონაწილეობას იღებს ტენდერებში, ხოლო მიწოდებული მომსახურების სახეს შეადგენს სხვადასხვა თემატიკაზე ტრენინგების ჩატარება, ასევე საზღვარგარეთ კონფერენციების, პროექტებისა და საგანმანათლებლო ტურების ორგანიზება.\nსაგადასახადო კოდექსის მე-9 მუხლის პირველი ნაწილის, 161-ე მუხლის პირველი ნაწილის 2021 წლამდე მოქმედი რედაქციის და 159-ე მუხლის პირველი ნაწილის საფუძველზე, განისაზღვრა დღგ-ით დასაბეგრი ბრუნვა. მომჩივანს დაერიცხა დღგ და დაეკისრა საგადასახადო კოდექსის 282-ე მუხლის პირველი ნაწილით გათვალისწინებული ჯარიმა.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-2 და მე-6 ნაწილებზე, 136-ე მუხლის მე-3 ნაწილზე, მე-9 მუხლის პირველ ნაწილზე, მე-2 მუხლის მე-2 ნაწილზე, შესაბამის პერიოდში მოქმედ საკანონმდებლო ნორმებზე, კერძოდ: საგადასახადო კოდექსის 160-ე მუხლის „ა“ ქვეპუნქტზე, 161-ე მუხლის პირველი ნაწილის „ა“ ქვეპუნქტზე, 158-ე მუხლის პირველ ნაწილზე, 159-ე მუხლის პირველი ნაწილის „ა“ და ,,ბ“ ქვეპუნქტებზე, 163-ე მუხლის პირველ და მე-2 ნაწილებზე, 164-ე მუხლის პირველ ნაწილზე, 43-ე მუხლის მე-4 ნაწილზე, ფაქტობრივ გარემოებებზე და აღნიშნავს, რომ შემოწმების შედეგად მომჩივნის საგადასახადო ვალდებულებები განისაზღვრა საგადასახადო კანონმდებლობის შესაბამისად. ამასთან, გადასახადის გადამხდელი ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა საგადასახადო ვალდებულებები განსაზღვრული არამართლზომიერად, ხოლო, დავის წარმოების პროცესში არ ყოფილა წარმოდგენილი მტკიცებულებები/დოკუმენტაცია, რაც შეცვლიდა საგადასახადო შემოწმებით დადგენილ გარემოებებს. \nზემოაღნიშნული სამართლებრივი ნორმების, დადგენილი ფაქტობრივი გარემოებებისა და მხარეთა არგუმენტების გათვალისწინებით, შემოსავლების სამსახურმა მიიჩნია, რომ შემოწმების შედეგად განსაზღვრული საგადასახადო ვალდებულებები შესაბამისობაშია საგადასახადო კანონმდებლობის მოთხოვნებთან, წარმოდგენილი საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\n„----------“ დაარსების იდეა მის ოფიციალურ რეგისტრაციამდე დაახლოებით 1 წლით ადრე, 2016 წლის დასაწყისში გაჩნდა. იმ პერიოდში ცენტრის ჩამოყალიბების მიზნები, დამფუძნებლის ინტერესებს უკავშირდებოდა. კერძოდ, უნდოდა ჩამოეყალიბებინა პლატფორმა, რომელიც შესაძლებლობას მისცემდა, განათლების სფეროში მუშაობის მანამდე მიღებული გამოცდილების საფუძველზე, ახალი, სტუდენტებისთვის და აქტიური მოქალაქეებისთვის საინტერესო ინიციატივები და პროექტები განეხორციელებინა.\nამ იდეით განისაზღვრა მაშინ ორგანიზაციის წესდება და სამომავლო მიზნები, რომელიც დღემდე უკავშირდება სტუდენტების, ახალგაზრდა მკვლევარების და დაინტერესებული მოქალაქეების მხარდაჭერას, ასევე საქართველოს ევროპული მომავლის განმტკიცების მიზნით ახალგაზრდების ცნობიერების ამაღლებას და ზოგადად სამოქალაქო საზოგადოების გაძლიერებისთვის სხვადასხვა საინტერესო აქტივობების განხორციელებას.\nგამომდინარე იქიდან, რომ იმ პერიოდში ცენტრს არ გააჩნდა რაიმე ბიუჯეტი, აღნიშნული მიზნების მიღწევისთვის შესაბამისი ამოცანების მოფიქრება, დაგეგმვა და განხორციელება ძირითადად მოხალისეობრივ საწყისებს და მინიმალურ თვითდაფინანსებას გულისხმობდა.\n2017 წლიდან ცენტრი ახორციელებდა სასწავლო ვიზიტებს ქართველი ახალგაზრდებისთვის ევროკავშირის დედაქალაქებში (----------). ვიზიტების მიზანი იყო ქართველი ახალგაზრდები გაცნობოდნენ ევროკავშირს, მის სტრუქტურებს და პოლიტიკას. აღნიშნული ვიზიტები არ იყო კომერციული ხასიათის, შესაბამისად მისი ხარჯთაღრიცხვა ისე დგებოდა, რომ მხოლოდ დაეფარა პროექტში მონაწილე პირების ხარჯები (სასტუმრო, ტრანსფერი, შიდა გადაადგილება და ა.შ). ეს ემსახურებოდა ცენტრის მიზანს და ამ პროექტების მთავარ იდეას - რაც შეიძლება ბევრ ახალგაზრდას მისცემოდა შესაძლებლობა ევროპულ ქვეყნებში და ევროკავშირის ინსტიტუციებში ვიზიტებით აემაღლებინათ საკუთარი ცნობიერება. 2017 წლიდან 2020 წლამდე, წელიწადში სულ ხორციელდებოდა 7 ასეთი სასწავლო ვიზიტი.\n2018 წლის ბოლოდან ცენტრი ჩაერთო სახელმწიფო შესყიდვების ფარგლებში საჯარო უწყებებისთვის მომსახურების მიწოდებაში. ამავე პერიოდში, ----------, ცენტრის დამფუძნებელი და დირექტორი, გახადა თსუ-ს ეკონომიკისა და ბიზნესის ფაკულტეტის დოქტორანტი.\nმსგავსად სასწავლო ვიზიტებისა, ცენტრის მონაწილეობაც სახელმწიფო შესყიდვებში არ ყოფილა კომერციული და მოგებაზე გათვლილი. ამას ადასტურებს ორგანიზაციის მიერ შესყიდვებში მონაწილეობა და არსებული სტატისტიკა.\nკერძოდ, შესყიდვების ფარგლებში ხშირ შემთხვევაში გამოცხადებულ ფასზე 2-ჯერ ან 3-ჯერ ნაკლებ ფასადაც კი ასრულებდა შესაბამის ხელშეკრულებას, რამაც 4 წლის განმავლობაში, მთლიანობაში 332 291 ლარის დაზოგვის შესაძლებლობა მისცა შემსყიდველ სახელმწიფო ორგანიზაციებს.\nამ პერიოდიდან ცენტრის მონაწილეობა სახელმწიფო შესყიდვებში თემატურადაც პირდაპირ უკავშირდება ----------, ცენტრის დამფუძნებლისა და დირექტორის პირად სამეცნიერო და აკადემიურ საქმიანობას და ინტერესებს. ცენტრი მხოლოდ იმ ტიპის სახელმწიფო შესყიდვებში მონაწილეობდა, რომელიც ეხებოდა კვლევების განხორციელებას, საგანმანათლებლო აქტივობებს რეგიონებში და საერთაშორისო საგანმანათლებლო პროექტებს. როგორც დოქტორანტს, რომელიც დაინტერესებული იყო გრძელვადიან პერიოდში აკადემიური კარიერის განვითარებით, აღნიშნული პროექტები ეხმარებოდა პროფესიული პრაქტიკის, კონტაქტებისა და გამოცდილების გაღრმავებაში.\nსწორედ ზემოაღნიშნულის მისაღწევად, 2019 წლიდან ცენტრის საქმიანობით მიღებული შემოსავლის ნაწილი იხარჯებოდა ---------- აკადემიური განვითარებისთვის. კერძოდ, რამდენჯერმე ორგანიზაციის შემოსავლებიდან მოხდა მისი მონაწილეობის ნაწილობრივი დაფინანსება საერთაშორისო სამეცნიერო კონფერენციებში და გლობალური მნიშვნელობის ცნობილ ფორუმებში, სადაც მიწვეული იყო, როგორც სპიკერი. ასევე ნაწილობრივ დაფინანსდა სამეცნიერო კვლევითი ვიზიტები ---------- და ----------, სადაც ---------- უნივერსიტეტში და ---------- ეკონომიკის და ბიზნესის უნივერსიტეტში სადოქტორო და პოსტ-სადოქტორო კვლევების განხორციელებისთვის იყო მიწვეული.\nგარდა განხორციელებული პროექტებისა და სამეცნიერო-აკადემიური აქტივობებისა, ცენტრის შემოსავლებით ფინანსდებოდა ისეთი მიმდინარე ხარჯები როგორებიცაა - ჯანმრთელობის დაზღვევა, კომუნალური ხარჯების ნაწილი, საწვავის ხარჯი და საკანცელარიო ტიპის ხარჯები.\nგამომდინარე იქიდან, რომ ცენტრის საქმიანობა არასდროს ყოფილა კომერციულ მოგებაზე გათვლილი, 2022 წლის ივლისის მდგომარეობით, აუდიტის დეპარტამენტის მიერ განხორციელებული კამერალური შემოწმებით დადგინდა, რომ ორგანიზაციის ხარჯები აჭარბებს მის შემოსავლებს.\nამავე კამერალური შემოწმების შედეგად, 19.12.2022 წელს მიღებული №024-79 საგადასახადო მოთხოვნის მიხედვით, ორგანიზაციას დარიცხული აქვს 45 333 ლარი გადასახადების სახით (34 112 ლარი დღგ, 11 121 ლარი საშემოსავლო გადასახადი), ასევე 15 119 ლარი ჯარიმა და 14 070,98 ლარი საურავი, ჯამურად 74 722,98 ლარი.\nორგანიზაცია მოკლებულია შესაძლებლობას სრულად დააკმაყოფილოს წარმოდგენილი საგადასახადო მოთხოვნა, რადგან „----------“ საქმიანობიდან გამომდინარე, არ აქვს ამის რესურსი. დაარსების დღიდან, ორგანიზაცია არასდროს ყოფილა კომერციულად მომგებიანი და მისი ხარჯები აჭარბებს შემოსავლებს. თუმცა, მზად არის შეასრულოს საგადასახადო მოთხოვნით დაკისრებული ვალდებულება ნაწილობრივ, კერძოდ დაფაროს საგადასახადო შემოწმებით განსაზღვრული საშემოსავლო გადასახადი. ორგანიზაციამ უკვე დაიწყო მიმდინარე გადასახადების გადახდა.\nიმისათვის, რომ ორგანიზაციამ შეძლოს საქმიანობის გაგრძელება და წარმოდგენილი საგადასახადო დავალიანების ნაწილობრივ მაინც შესრულება, ითხოვს შემდეგს:\n1) მოხდეს აუდიტის დეპარტამენტის 19.12.2022 წლის №024-79 საგადასახადო მოთხოვნის გაუქმება;\n2) მოხდეს წარმოდგენილი საგადასახდო მოთხოვნით გათვალისწინებული სანქციების გაუქმება (ჯარიმა 15 119 ლარი და საურავი 14 070,97 ლარი);\n3) მოხდეს 34 112 ლარის ოდენობით დარიცხული დღგ-ის გაუქმება;\n4) ასევე, მოხდეს დარიცხული საშემოსავლო გადასახადის განაწილება.\nორგანიზაციას ფიზიკურად არ შეუძლია სრულად დააკმაყოფილოს აღნიშნული საგადასახადო მოთხოვნა, რადგან იგი არ ფლობს რამე სახის ქონებას, ასევე მისი საქმიანობა კომერციულად არამომგებიანია (ამას ადასტურებს ორგანიზაციის საგადასახადო შემოწმებაც) ანუ ორგანიზაციას არ აღმოაჩნდა ფულადი ნაშთი შესაბამისად, თუ არ მოხდება დღგ-ის, ჯარიმისა და საურავის გაუქმება და საშემოსავლო გადასახადის განაწილება, საერთოდ ვერ შეძლებს არსებული დავალიანების ნაწილობრივ დაფარვასაც კი და მოუწევს ორგანიზაციის საქმიანობის შეჩერება. \n\n\nდავების განხილვის საბჭო მხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის მე-9 მუხლის პირველი ნაწილის თანახმად, ეკონომიკურ საქმიანობად განიხილება ნებისმიერი საქმიანობა, რომელიც ხორციელდება შემოსავლის ან კომპენსაციის მისაღებად, მიუხედავად ამ საქმიანობის შედეგისა, თუ ამ კოდექსით სხვა რამ არ არის გათვალისწინებული.\nსაგადასახადო კოდექსის 161-ე მუხლის პირველი ნაწილის 1.01.2021 წლამდე მოქმედი რედაქციით, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. \nსაგადასახადო კოდექსის 159-ე მუხლის პირველი ნაწილის „ა“ და ,,ბ“ ქვეპუნქტების თანახმად, დღგით დასაბეგრი ოპერაციებია:\nა) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება;\nბ) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ მომსახურების გაწევა.\nსაბჭო ყურადღებას ამახვილებს იმ გარემოებაზე, რომ მომჩივნის საბანკო ანგარიშებიდან ამონაწერების და სახელმწიფო შესყიდვების ვებგვერდის მონაცემების შესწავლის შედეგად შემოწმებით დადგინდა, რომ გადასახადის გადამხდელი მონაწილეობას იღებდა ტენდერებში და ახდენდა სხვადასხვა თემატიკაზე ტრენინგების ჩატარებას, ასევე საზღვარგარეთ კონფერენციების, პროექტებისა და საგანმანათლებლო ტურების ორგანიზებას. საგადასახადო შემოწმების აქტითა და აუდიტის დეპარტამენტის მიერ მოწოდებული ინფორმაციით ირკვევა, რომ ზემოაღნიშნული გაწეული მომსახურებები გადასახადის გადამხდელს არ ჰქონდა ასახული დღგ-ით დასაბეგრ ბრუნვაში, შესაბამის პერიოდებში. ხოლო გადასახადის გადამხდელი არ წარმოადგენს ინფორმაციას/დოკუმენტაციას, რომლითაც დადგინდება შემოწმების შედეგად დადგენილისგან განსხვავებული მონაცემები. \nაღნიშნულიდან გამომდინარე, საბჭო მიიჩნევს, რომ მომჩივნის საგადასახადო ვალდებულებები განსაზღვრულია კანონმდებლობის შესაბამისად და არ არსებობს ამ ნაწილში საჩივრის დაკმაყოფილების საფუძველი.\n\n\n2. სანქციებისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე\nფაქტების აღწერა/დარიცხვის საფუძვლები\nსაგადასახადო შემოწმების შედეგების მიხედვით გადასახადის გადამხდელს დაეკისრა ჯარიმა საგადასახადო კოდექსის 275-ე მუხლით 5 561 ლარი და საგადასახადო კოდექსის 282-ე მუხლით 9 559 ლარი. აუდიტის დეპარტამენტის 19.12.2022 წლის №024-79 საგადასახადო მოთხოვნაში ასახულია საურავი 14 070,98 ლარის ოდენობით.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 43-ე მუხლის მე-4 ნაწილზე, 269-ე მუხლის პირველ და მე-7 ნაწილებზე, 270-ე მუხლის პირველ ნაწილზე, 272-ე მუხლის პირველ ნაწილზე, 275-ე მუხლის მე-2 ნაწილზე, 282-ე მუხლის პირველი ნაწილზე და განმარტავს, რომ გადასახადის გადამხდელის კეთილსინდისიერება უკავშირდება მის მიერ დაშვებულ შეცდომას. საგადასახადო კოდექსის 269-ე მუხლის მე-7 ნაწილის მიზანია საგადასახადო პასუხისმგებლობისგან გაათავისუფლოს პირი, რომელიც სამართლებრივი შეცდომის არეალში მოქმედებდა, რადგან სამართლებრივი შეცდომის დროს პირი არასწორად აფასებს ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს.\nშემოსავლების სამსახური მიუთითებს ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები. ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციების მიმართ შემოსავლების სამსახურს მიზანშეწონილად არ მიაჩნია საგადასახადო კოდექსის 269- ე მუხლის მე-7 ნაწილის გამოყენება. \n\n\nმომჩივნის არგუმენტაცია\nორგანიზაციის საქმიანობა უკავშირდებოდა მხოლოდ საგანმანათლებლო სფეროს და სახელმწიფო შესყიდვებს, ხოლო მისი შემოსავლების უდიდესი წილი იხარჯებოდა მიმდინარე ხარჯებისა და საგანმანათლებლო და სამეცნიერო აქტივობების დასაფინანსებლად, ასევე არ ჰყავდა ბუღალტერი არ ჰქონდა ინფორმაცია სწორი საგადასახადო ადმინისტრირების შესახებ, რაც პირდაპირ გათვალისწინებულია საგადასახადო კოდექსის 269-ე მუხლის მე-7 ნაწილში.\nორგანიზაციამ საკუთარი საქმიანობით მნიშვნელოვანი ფინანსური შეღავათი გაუწია სახელმწიფოს. კერძოდ, ცენტრის საქმიანობის შედეგად, რომელიც მხოლოდ სახელმწიფო სტრუქტურებისთვის მომსახურების გაწევას უკავშირდებოდა, 2018-2022 წლებში, სახელმწიფო ბიუჯეტმა ჯამში 332 291 ლარი დაზოგა, რაც დარიცხულ დღგ-ის თანხაზე 850%-ზე მეტია. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 275-ე მუხლის მე-2 ნაწილის თანახმად, საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, − იწვევს დაჯარიმებას შემცირებული გადასახადის თანხის 50 პროცენტის ოდენობით.\nსაგადასახადო კოდექსის 272-ე მუხლის პირველი ნაწილის თანახმად, საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის.\nსაგადასახადო კოდექსის 282-ე მუხლის პირველი ნაწილის თანახმად, დღგ-ის გადამხდელად რეგისტრაციის გარეშე საქმიანობა – იწვევს პირის დაჯარიმებას რეგისტრაციის გარეშე საქმიანობის პერიოდში განხორციელებული დღგ-ით დასაბეგრი ოპერაციების (გარდა გათავისუფლებული ოპერაციებისა) თანხის 5 პროცენტის ოდენობით.\nსაგადასახადო კოდექსის 269-ე მუხლის მე-7 ნაწილის თანახმად, საგადასახადო ორგანოს/დავის განმხილველ ორგანოს ან სასამართლოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nსაბჭო ყურადღებას ამახვილებს შემოწმებით დადგენილ გარემოებაზე, რომ მომჩივნის მიერ საგადასახადო ორგანოში არ არის დეკლარაციები წარდგენილი. შემოწმებით განისაზღვრა დღგ-ით დასაბეგრი ბრუნვა და საშემოსავლო გადასახადით დასაბეგრი ბაზა. ამასთან, გადასახადის გადამხდელი არ არის დღგ-ის გადამხდელად რეგისტრირებული.\nსაბჭოს მიაჩნია, რომ განსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელი მოქმედებდა საპატიებელი შეცდომის პირობებში, ან არ იყო მისთვის ცნობილი ისეთი გარემოება, რამაც მისი პასუხისმგებლობა გამოიწვია. მომჩივანი ვერ ამტკიცებს, რომ ჩადენილი სამართალდარღვევა გამოწვეულია არა მისი დაუდევრობით, არამედ საქმიანობისათვის დამახასიათებელი თანმდევი გულისხმიერების მიუხედავად.\nაღნიშნულიდან გამომდინარე, საბჭო მიიჩნევს, რომ არ არსებობს სანქციებისგან საგადასახადო კოდექსის 269-ე მუხლის მე-7 ნაწილის საფუძველზე, მომჩივნის გათავისუფლების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაქონლის მიწოდება/მომსახურების გაწევა\nდღგ - ს მიზნებისთვის ეკონომიკური საქმიანობა\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n32\n\nდოკუმენტის დათვალიერება\n\ninfohub@rs.ge",
    "title": "Document 1938ae06-1f75-4f68-a311-04509e508c09"
  }
}