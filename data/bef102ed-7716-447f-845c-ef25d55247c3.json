{
  "id": "bef102ed-7716-447f-845c-ef25d55247c3",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №23001/2/2024\n03 სექტემბერი 2024\nდოკუმენტის #:\n23001/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n02 სექტემბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, დღგ-ით დასაბეგრი ოპერაციები, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას, ზოგადი დებულებები, დღგ-ის ჩათვლის უფლება, დღგ-ის ჩათვლით სარგებლობის წესი, საგადასახადო ანგარიშ-ფაქტურა, სხვა ჯარიმები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№23001/2/2024\n02 სექტემბერი 2024\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----------ი“ (ს/ნ -------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 18.07.2024 წელს განიხილა და მიიღო გადაწყვეტილება შპს ------ი ლუდის სახლის 1.05.2024 წელს რეგისტრირებულ საჩივარზე (რეგისტრაციის №23001/2/2024).\n\n\nდავის საგანი: \n1. საგადასახადო ვალდებულებების განსაზღვრა არაპირდაპირი მეთოდით;\n2. განაცემების და გადახდის წყაროსთან დაკავებული გადასახადის შესახებ ინფორმაციის სრულყოფილად წარუდგენლობისთვის დაკისრებული ჯარიმა; 3. დღგ-ის ჩათვლების შემცირება კორექტირების საფუძველზე.\n\n\nგასაჩივრებული გადაწყვეტილება: \n1. აუდიტის დეპარტამენტის 27.12.2023 წლის №006-733 საგადასახდო მოთხოვნა;\n2. შემოსავლების სამსახურის 20.03.2024 წლის №6073 ბრძანება.\n\n\nდარიცხული თანხა: 1 515 892,54 ლარი. \nმათ შორის:\nგადასახადი - 827 074\nდღგ - 314 861\nსაშემოსავლო გადასახადი - 512 213\nჯარიმა - 412 768\nსაურავი - 276 050,54\n\n\nპროცედურული გარემოებები \nაუდიტის დეპარტამენტის 26.12.2023 წლის კამერალური საგადასახადო შემოწმების აქტით შემოწმებულია 1.01.2020 წლიდან 1.07.2023 წლამდე საანგარიშო პერიოდი.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 27.12.2023 წლის №006-733 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 20.03.2024 წლის №6073 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები:\n1. საგადასახადო ვალდებულებების განსაზღვრა არაპირდაპირი მეთოდით \nფაქტების აღწერა/დარიცხვის საფუძვლები\nსაწარმოს საქმიანობის სახეს წარმოადგენს სარესტორნე მომსახურება. კომპანიას არ აქვს ნაწარმოები ბუღალტრული აღრიცხვა იმგვარად, რომ შესაძლებელი იყოს სააღრიცხვო დოკუმენტაციით დაბეგვრის ობიექტის დადგენა. კერძოდ სარესტორნო საქმიანობაში ნედლეულის და მასალების ჩამოწერა ხორციელდება პერიოდის ბოლოს ჯამური მაჩვენებლით. აღნიშნულიდან გამომდინარე, ვერ იდენტიფიცირდება რესტორნის ნაწილში რეალიზებული მზა კერძების რაოდენობისა და მის საფუძველზე განხორციელებული ჩამოწერების რაოდენობა და ღირებულება. შედეგად არ არსებობს მიღებული შემოსავლებისა და მასთან დაკავშირებული ჩამოწერილი მასალის ურთიერთკავშირი. საგადასახადო კოდექსის 43-ე, 146-ე და 49-ე და 61-ე მუხლების და საგადასახადო კოდექსის 73-ე მუხლის მე-5 ნაწილის „ა“, „ბ.ბ“ და „ბ.გ“ ქვეპუნქტების შესაბამისად, გადასახადის გადამხდელის საგადასახადო ვალდებულებების განსაზღვრა, სარესტორნო მომსახურების საქმიანობის ნაწილში მოხდა შემოწმების ხელთ არსებული დოკუმენტაციისა და შემოსავლების სამსახურის გადასახადების ადმინისტრირების საინფორმაციო სისტემის მონაცემებზე დაყრდნობით, არაპირდაპირი მეთოდის გამოყენებით. შემოწმების მიერ, საწარმოს რესტორნების შემოსავლები დაანგარიშებულ იქნა შემდეგნაირად: რეალიზებული საკვების, ალკოჰოლური და არაალკოჰოლური სასმელების თვითღირებულების დადგენის მიზნით გამოყენებულ იქნა შესყიდვის პირველადი დოკუმენტები (ელ. ანგარიშ-ფაქტურა, ელ. ზედნადები) და საბუღალტრო პროგრამა, ხოლო საბაზრო ფასი დადგინდა გადამხდელის მიერ წარმოდგენილი მენიუებით, ასევე გათვალისწინებულია გადასახადის გადამხდელის მიერ წარმოდგენილი ე.წ. კალკულაციები კერძების თვითღირებულების დადგენის მიზნით, სადაც რიგ შემთხვევაში საქონლის ფასი დაკორექტირდა შეძენის ელ. დოკუმენტის საფუძველზე, რის საფუძველზეც, განისაზღვრა შესაბამისი პროდუქტების ფასნამატები, აღნიშნულის საფუძველზე, დადგენილი თვითღირებულება შეპირისპირებულ იქნა გადამხდელის მიერ წარმოდგენილი მენიუების მიხედვით განსაზღვრულ ფასთან და გაანგარიშდა ფასნამატი წლების მიხედვით. ალკოჰოლური სასმლისა და არაალკოჰოლური სასმელების წილზე გავრცელებულ იქნა შესაბამისი სახეობაზე შემოწმებით დადგენილი ფასნამატები პერიოდების შესაბამისად. შემოწმებით მიღებული არაპირდაპირი შემოსავალი, გადამხდელის მიერ დეკლარირებული სარესტორნო მომსახურების ბრუნვის პროპორციულად გადანაწილდა შესაბამის პერიოდებზე.\nზემოაღნიშნულიდან გამომდინარე საგადასახადო კოდექსის 159-ე მუხლის (2021 წლამდე მოქმედი 161-ე მუხლის) შესაბამისად კომპანიას დაერიცხა დღგ 314 864 ლარი და დაეკისრა საგადასახადო კოდექსის 275-ე მუხლით გათვალისწინებული ჯარიმა 156 562 ლარი.\nარაპირდაპირი მეთოდით გამოანგარიშებული შემოსავლები მიჩნეულ იქნა ანგარიშვალდებულ პირზე დირექტორზე (---------ზე პ/ნ ----------) გაცემულ ხელფასად კალენდარული წლის ბოლო თვეებში და შესამოწმებელი პერიოდის ბოლოს. აღნიშნულის საფუძველზე საგადასახადო კოდექსის 154-ე მუხლის გათვალისწინებით მომჩივანს დაერიცხა საშემოსავლო გადასახადი 512 213 ლარი და ასევე დაეკისრა ჯარიმა საგადასახადო კოდექსის 275-ე მუხლის საფუძველზე 256 106 ლარი.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე, 136-ე, 49-ე, 61-ე, 73-ე, მე-2 მუხლებზე, შესაბამის პერიოდში მოქმედი საგადასახადო კოდექსის 160-ე, 161-ე, 159-ე, 163-ე, 164-ე, 101-ე, 154-ე და 43-ე მუხლებზე.\nშემოსავლების სამსახური შემოწმებით დადგენილ გარემოებაზე მითითებით აღნიშნავს, რომ ვინაიდან გადასახადის გადამხდელი არ ახორციელებს სასაქონლო-მატერიალური ფასეულობების უწყვეტ აღრიცხვას, ნედლეულის და მასალების ჩამოწერა ხდება პერიოდის ბოლოს ჯამური მაჩვენებლით. ასევე, გადამხდელის მიერ ეკონომიკური საქმიანობისათვის ან/და პირადი მოხმარებისათვის გაწეული ხარჯი აჭარბებს დეკლარირებულ შემოსავალს და მიმდინარე საგადასახადო კონტროლის ღონისძიებების შედეგად საგადასახადო შემოწმების დაწყების შესახებ საგადასახადო ორგანოს შესაბამისი აქტით განსაზღვრულ შესამოწმებელ პერიოდში გამოვლენილია პირის მიერ საგადასახადო სამართალდარღვევის ჩადენის ორი ან მეტი შემთხვევა, გადამხდელის საგადასახადო ვალდებულებების განსაზღვრა არაპირდაპირი მეთოდის გამოყენებით განხორციელდა მართლზომიერად. კერძოდ, რეალიზებული საკვების, ალკოჰოლური და არაალკოჰოლური სასმელების თვითღირებულების დადგენის მიზნით გამოყენებულ იქნა შესყიდვის პირველადი დოკუმენტები (ელ. ანგარიშ-ფაქტურა, ელ. ზედნადები) და საბუღალტრო პროგრამა, ხოლო საბაზრო ფასი დადგინდა გადამხდელის მიერ წარმოდგენილი მენიუებით. ასევე, გათვალისწინებულია გადასახადის გადამხდელის მიერ წარმოდგენილი კალკულაციები კერძების თვითღირებულების დადგენის მიზნით, სადაც რიგ შემთხვევაში საქონლის ფასი დაკორექტირდა შეძენის ელექტრონული დოკუმენტის საფუძველზე. აუდიტის დეპარტამენტის მიერ მოწოდებული ინფორმაციის შესაბამისად, კერძის კალკულაციის მონაცემები შედარებულია სხვა აუდირებული კომპანიის კერძების კალკულაციებთან და რიგ შემთხვევაში დაკორექტირდა კერძის შემადგენელი ინგრედიენტების ოდენობები. აღნიშნულის საფუძველზე, დადგენილი თვითღირებულება შეპირისპირებულ იქნა გადამხდელის მიერ წარმოდგენილი მენიუების მიხედვით განსაზღვრულ ფასთან და გაანგარიშდა ფასნამატი წლების მიხედვით. ალკოჰოლური სასმელისა და არაალკოჰოლური სასმელების წილზე გავრცელებულ იქნა შესაბამის სახეობაზე შემოწმებით დადგენილი ფასნამატები პერიოდების მიხედვით. შემოწმების მიერ გამოანგარიშებული შემოსავალი, გადამხდელის მიერ დეკლარირებული სარესტორნო მომსახურების ბრუნვის პროპორციულად გადანაწილდა შესაბამის პერიოდებზე.\nშემოსავლების სამსახური აღნიშნავს, რომ არაპირდაპირი მეთოდის გამოყენებით ფასნამატის დადგენა, დღგ-ით დასაბეგრი ბრუნვის განსაზღვრა და აღნიშნული მეთოდით გამოვლენილი შემოსავლის საწარმოს დირექტორზე ხელფასის სახით განაცემად დაკვალიფიცირება განხორციელდა მართლზომიერად. ამასთან, შემოსავლების სამსახური აღნიშნავს, რომ გადამხდელს საგადასახადო დავის წარმოების ეტაპზე არ წარმოუდგენია იმგვარი არგუმენტაცია/ მტკიცებულებები, რაც შეცვლიდა საგადასახადო შემოწმებით დადგენილ გარემოებებს და გახდებოდა განსაზღვრული საგადასახადო ვალდებულებების კორექტირების საფუძველი.\nზემოხსენებულ სამართლებრივ ნორმებზე, საქმეში არსებულ მასალებსა და ფაქტობრივ გარემოებებზე დაყრდნობით, შემოსავლების სამსახურმა სადავო საკითხთან დაკავშირებით მიიჩნია, რომ შემოწმების მიერ საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, ხოლო წარმოდგენილი საჩივარი ამ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nშემოწმების აქტში მითითებულია, რომ დარიცხვის საფუძველია საგადასახადო კოდექსის 73-ე მუხლის მე-5 ნაწილის „ა“ ქვეპუნქტის, ასევე „ბ.ბ“ და „ბ.გ“ ქვეპუნქტები.\n„ა“ ქვეპუნქტი გამოიყენება იმ შემთხვევაში, როდესაც სააღრიცხვო დოკუმენტაციით დაბეგვრის ობიექტის დადგენა შეუძლებელია. რაც შეეხება „ბ“ ქვეპუნქტზე, აქ უკვე სახეზე უნდა იყოს ერთდროულად 2 პირობის შესრულება:\nბ.ბ) პირის მიერ ეკონომიკური საქმიანობისათვის ან/და პირადი მოხმარებისთვის გაწეული ხარჯი აჭარბებს დეკლარირებულ შემოსავალს; - შემოწმების აქტში ამ თემაზე საუბარი არ არის, თუმცა აუდიტი არაპირდაპირი მეთოდის გამოყენების საფუძვლად იყენებს აღნიშნულ არგუმენტს.\nბ.გ) მიმდინარე საგადასახადო კონტროლის ღონისძიებების შედეგად საგადასახდო შემოწმების დაწყების შესახებ საგადასახდო ორგანოს შესაბამისი აქტით განსაზღვრულ შესამოწმებელ პერიოდში გამოვლენილია პირის მიერ საგადასახადო სამართალდარღვევის ჩადენის ორი ან მეტი შემთხვევა; შემოწმების აქტში არც ამ თემაზე საუბარი არ არის, თუმცა აუდიტი არაპირდაპირი მეთოდის გამოყენების საფუძვლად იყენებს აღნიშნულ არგუმენტსაც.\nრაც შეეხება საგადასახადო კოდექსის 73-ე მუხლის მე-5 ნაწილის „ა“ ქვეპუნქტს - შემოწმების აქტში წერია, რომ გადამხდელი არ აწარმოებს აღრიცხავს კანონმდებლობით დადგენილი წესით - „კერძოდ სარესტორნო საქმიანობის ნაწილში ნედლეულის და მასალების ჩამოწერა ხორციელდება პერიოდის ბოლოს, ჯამური მაჩვენებლით.“\nაღნიშნულის საპასუხოდ უნდა აღინიშნოს, რომ ბუღალტრული აღრიცხვა წარმოებს კანონით დადგენილი წესით, ბუღალტრული აღრიცხვის პროგრამა „ორისში“, ხოლო საქონელი ჩამოიწერება პერიოდული აღრიცხვის მეთოდის მიხედვით რასაც კანონმდებლობა არ ზღუდავს. შესაბამისად, კანონმდებლობით დადგენილი წესი არ დაურღვევია.\nრაც შეეხება შემდეგ არგუმენტს - „ვერ იდენტიფიცირება რესტორნის ნაწილში რეალიზებული მზა კერძების რაოდენობისა და მის საფუძველზე განხორციელებული ჩამოწერების რაოდენობა“ - თუმცა იმავე აქტში წერია, რომ შემოსავლები დაანგარიშდა წარდგენილი მენიუების და კალკულაციების გაანგარიშებით.\nესეიგი, რომ შევაჯამოთ სახეზეა:\n1. ბუღალტრული პროგრამა, რომელშიც ხორციელდება ნედლეულისა და მასალების ჩამოწერაც;\n2. ბუღალტრული აღრიცხვისა, ანგარიშგებისა და აუდიტის ზედამხედველობის სამსახურში ყველა ანგარიშგება (2020, 2021 და 2022 წლების);\n3. კალკულაციები;\n4. მენიუები.\nასევე კომპანიას 2020-2023 (ივნისი) წლებში დეკლარირებული აქვს 411 293 ლარის გადასახადი, მათ შორის პანდემიის პერიოდის გათვალისწინებით, რადგან კომპანია ყოველთვის ცდილობდა შესაბამისობაში ყოფილიყო ქართულ კანონმდებლობასთან.\nშესაბამისად, კომპანიის მიმართ არაპირდაპირი მეთოდის გამოყენება და დარიცხვის (დღგ, საშემოსავლო) განხორციელება არამართლზომიერია.\nმოცემულ შემთხვევაშიც კი, არამართლზომიერად გამოყენებული არაპირდაპირი მეთოდი არეალშიც კი მომჩივანის განმარტებით არის მთელი რიგი შეუსაბამობები:\nშემოწმების აქტის თანახმად - „წარმოდგენილი ე.წ კალკულაციები კერძების თვითღირებულების დადგენის მიზნით, სადაც საქონლის ფასი შეძენის ელ. დოკუმენტის საფუძველზე, დადგენილი თვითღირებულება შეპირისპირებულ იქნა გადამხდელის მიერ წარდგენილი მენიუების მიხედვით განსაზღვრულ ფასთან და გაანგარიშდა ფასნამატი წლების მიხედვით“. ხაზგასასმელია ორი გარემოება: პირველი, რომ აუდიტი კალკულაციებს მოიხსენიებს როგორც „ე.წ კალკულაციები“. თუ ეს კალკულაციები ე. წოდებულია, მაშინ მას რატომღა ვიყენებთ?! და მეორეც, თუ ამ კალკულაციებს ვეყრდნობით, მაშინ რა საფუძვლით ვცვლით მას? როგორც აქტში არის ნახსენები რიგ შემთხვევაში (??) შეცვლილია კალკულაციის თვითღირებულება, ეს „რიგი შემთხვევები“ რატომ დადგა რა გახდა ამის საფუძველი? თუ არ ვენდობით ამ კალკულაციებს მაშინ ალბათ საერთოდ არ უნდა ვენდოთ... შესაძლოს საქმე გვქონდეს იმ შემთხვევასთან, როდესაც მომჩივნის მიერ მიწოდებული კალკულაცია შედგენილია გარჩეული, მზა ხორცის გათვალისწინებით (მოშორებულია ზედმეტი ტყავი, ძვალი, ხრტილები და სხვა), რაც აუდიტის მიერ არ იქნა გათვალისწინებული.\nცალკე აღნიშვნის ღირსია ის გარემოება, რომ საგადასახადო ორგანოს წერილი ინფორმაციის წარდგენის შესახებ ჩაბარდა 20.12.2023 წელს, რომლითაც მიეცა 5 სამუშაო დღე (პრაქტიკულად მოთხოვნილ იქნა კომპანიის სრული სააღრიცხვო მონაცემები), თუმცა აქტი დაიწერა 27.12.2023 წელს, ესეიგი მე-5 სამუშაო დღეს, არცკი დაელოდა საგადასახადო ორგანო გადამხდელისთვის მის მიერვე მიცემული ვადის გასვლას, რაც ხაზს უსვამს იმ გარემოებას, რომ ინფორმაციის გამოთხოვა ატარებდა მხოლოდ ფორმალურ ხასიათს.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის პირველი და მე-3 ნაწილების თანახმად:\n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა.\n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 161-ე მუხლის პირველი ნაწილის „ა“ ქვეპუნქტის 1.01.2021 წლამდე მოქმედი რედაქციით, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა.\nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nშემოწმების შედეგად დადგენილია, რომ სარესტორნო საქმიანობაში კომპანიის მიერ ნედლეულის და მასალების ჩამოწერა ხორციელდება პერიოდის ბოლოს ჯამური მაჩვენებლით. ვერ იდენტიფიცირდება რესტორნის ნაწილში რეალიზებული მზა კერძების რაოდენობისა და მის საფუძველზე განხორციელებული ჩამოწერების რაოდენობა და ღირებულება. შედეგად არ არსებობს მიღებული შემოსავლებისა და მასთან დაკავშირებული ჩამოწერილი მასალის ურთიერთკავშირი.\nაუდიტის დეპარტამენტის 23.05.2024 წლის №47194-21-14 23 წერილით წარმოდგენილი ინფორმაციის მიხედვით, შემოწმების მიმდინარეობისას კომპანიისგან გამოთხოვილი იქნა დაბეგვრასთან დაკავშირებული ინფორმაცია/დოკუმენტაცია, რომელიც გადასახადის გადამხდელის მიერ წარმოდგენილი იქნა არასრულყოფილად, ამასთან წარმოდგენილ ბუღალტრულ მონაცემებში დაფიქსირებული საშუალო ფასნამატი მკვეთრად განსხვავდება მის მიერვე წარმოდგენილ „გაცხადებულ ფასებთან“ არსებული საშუალო ფასნამატისგან. ასევე, თავდაპირველად წარმოდგენილ იქნა სხვადასხვა კერძის წარმოების კალკულაცია, რომელიც შესწავლის პროცესში რამდენჯერმე იქნა წარმოდგენილი განახლებული სახით, სადაც შეცვლილი და გაზრდილი იყო თვითღირებულებები.\nსაბჭო მიუთითებს, რომ საგადასახადო დავის ეტაპზე მომჩივნის მიერ წარმოდგენილი არ არის მტკიცებულებები, რომლითაც დადგინდება შემოწმების შედეგად დადგენილისგან განსხვავებული გარემოებები.\nსაქმეში არსებული გარემოებების გათვალისწინებით, საბჭოს მიაჩნია, რომ მომჩივნის საგადასახადო ვალდებულებები არაპირდაპირი მეთოდით განსაზღვრულია მართლზომიერად. ამასთან, ვინაიდან განკარგვადი თანხების შესახებ საგადასახადო ორგანოსთვის ინფორმაცია/დოკუმენტაცია წარდგენილი არ არის, საბჭო მიიჩნევს, რომ აღნიშნული თანხის სახელფასო განაცემად ჩათვლა მართლზომიერია და არ არსებობს ამ ნაწილში საჩივრის დაკმაყოფილების საფუძველი.\n\n\n2. განაცემების და გადახდის წყაროსთან დაკავებული გადასახადის შესახებ ინფორმაციის სრულყოფილად წარუდგენლობისთვის დაკისრებული ჯარიმა \nფაქტების აღწერა/დარიცხვის საფუძვლები\nსაქართველოს ფინანსთა მინისტრის №996 ბრძანებით დამტკიცებული ინსტრუქციის 39-ე მუხლის, ასევე, საგადასახადო კოდექსის 154-ე მუხლის მე-3 ნაწილით, პირი, რომელიც გადახდის წყაროსთან აკავებს გადასახადს, ვალდებულია, ცნობა შემოსავლის მიმღები პირის სარეგისტრაციო ნომრის, გვარისა და სახელის, საცხოვრებელი ადგილის მისამართის, საანგარიშო პერიოდისათვის შემოსავლის საერთო თანხისა და დაკავებული გადასახადის საერთო თანხის მითითებით, წარუდგინოს საგადასახადო ორგანოს არა უგვიანეს გადასახადის დაკავების თვის მომდევნო თვის 15 რიცხვისა. ამასთან, „სხვა ჯარიმების“ გამოყენების შესახებ №2521 სიტუაციური სახელმძღვანელოს შესაბამისად მთელ შესამოწმებელ პერიოდზე გამოვლენილი სამართალდარღვევებისთვის, საგადასახადო კოდექსის 291-ე მუხლის შესაბამისად პირი დაჯარიმდა მხოლოდ ერთხელ, 100 ლარის ოდენობით. \n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 43-ე, 269-ე და 291-ე მუხლებზე და ყურადღებას ამახვილებს საქმეში არსებულ ფაქტობრივ გარემოებაზე, რომლის მიხედვით, გადასახადის გადამხდელს საგადასახადო კოდექსის 154-ე მუხლის მე-3 ნაწილის მიხედვით, საგადასახადო ორგანოში წარდგენილი არ ჰქონდა ცნობა (ინფორმაცია) შემოსავლის მიმღები პირის სარეგისტრაციო ნომრის, გვარისა და სახელის, საცხოვრებელი ადგილის მისამართის, საანგარიშო პერიოდისათვის შემოსავლის საერთო თანხისა და დაკავებული გადასახადის საერთო თანხის მითითებით. \nზემოაღნიშნულის გათვალისწინებით, შემოსავლების სამსახურმა მიიჩნია, რომ გადასახადის გადამხდელს შემოწმებით მართლზომიერად განესაზღვრა საგადასახადო კოდექსის 291-ე მუხლით გათვალისწინებული ჯარიმა, შესაბამისად არ არსებობს აღნიშნულ ნაწილში საჩივრის დაკმაყოფილების სამართლებრივი საფუძველი.\n\n\nმომჩივნის არგუმენტაცია \nსაწარმოს შეეფარდა 291-ე მუხლით გათვალისწინებული 100 ლარიანი ჯარიმა, განაცემთა ინფორმაციის წარუდგენლობისთვის, თუმცა კომპანია ახორციელებს აღნიშნული ინფორმაციის წარდგენას და შესაბამისად ამ ნაწილში ჯარიმას არ ეთანხმება.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 154-ე მუხლის მე-3 ნაწილის „გ.ა“ ქვეპუნქტის თანახმად, პირი, რომელიც ამ მუხლის პირველი ნაწილის თანახმად გადახდის წყაროსთან აკავებს გადასახადს, ვალდებულია ცნობა შემოსავლის მიმღები პირის სარეგისტრაციო ნომრის, გვარისა და სახელის, საცხოვრებელი ადგილის მისამართის, საანგარიშო პერიოდისათვის შემოსავლის საერთო თანხისა და დაკავებული გადასახადის საერთო თანხის მითითებით წარუდგინოს საგადასახადო ორგანოს არა უგვიანეს გადასახადის დაკავების თვის მომდევნო თვის 15 რიცხვისა.\nსაგადასახადო კოდექსის 291-ე მუხლის თანახმად, პირის მიერ ამ კოდექსით გათვალისწინებული ვალდებულების შეუსრულებლობა, რისთვისაც ამავე კოდექსით გათვალისწინებულია პასუხისმგებლობა, მაგრამ არ არის განსაზღვრული ჯარიმის ოდენობა, – იწვევს დაჯარიმებას 100 ლარის ოდენობით.\nშემოწმების შედეგად განსაზღვრულია, რომ მომჩივნის მიერ დეკლარირებული გადასახადებით დაბეგვრის ობიექტი განსხვავებულია საგადასახადო შემოწმებით დადგენილი მონაცემებისგან.\nსაბჭო ყურადღებას ამახვილებს საქმის გარემოებებზე და იმის გათვალისწინებით, რომ არასრულად არის წარდგენილი ინფორმაცია საანგარიშო თვის მიხედვით განაცემებისა და დაკავებული გადასახადის შესახებ, მიიჩნევს, რომ საგადასახადო კოდექსის 291-ე მუხლით გათვალისწინებული ჯარიმა დაკისრებულია კანონმდებლობის მოთხოვნათა გათვალისწინებით და არ არსებობს ამ ნაწილში საჩივრის დაკმაყოფილების საფუძველი.\n\n\n3. დღგ-ის ჩათვლების შემცირება კორექტირების საფუძველზე\nფაქტების აღწერა/დარიცხვის საფუძვლები\nგადასახადის გადამხდელის მიერ არ არის ასახული კორექტირებული საგადასახადო ანგარიშფაქტურების საფუძველზე შესამცირებელი ჩათვლილი დღგ-ის თანხები შესაბამისი პერიოდების დღგ-ის დეკლარაციებში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 136-ე და მე-2 მუხლებზე, შესაბამის პერიოდში მოქმედი საგადასახადო კოდექსის 173-ე, 174-ე, 175-ე, 176-ე, 179-ე, 43-ე მუხლებზე და ყურადღებას ამახვილებს საგადასახადო შემოწმების აქტით დადგენილ ფაქტობრივ გარემოებაზე, რომლის თანახმად, გადასახადის გადამხდელის მიერ, შესაბამისი პერიოდების დღგ-ის დეკლარაციებში არ არის ასახული კორექტირებული საგადასახადო ანგარიშ-ფაქტურების საფუძველზე შესამცირებელი ჩათვლილი დღგ-ის თანხები.\nამასთან, შემოსავლების სამსახური აღნიშნავს, რომ გადასახადის გადამხდელი ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა საგადასახადო ვალდებულებები განსაზღვრული არამართლზომიერად, ხოლო დავის წარმოების პროცესში არ ყოფილა წარმოდგენილი მისი არგუმენტაციის რაიმე მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს. \nზემოხსენებული სამართლებრივი ნორმების და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ აუდიტის დეპარტამენტის მიერ საგადასახადო ვალდებულებები განსაზღვრულია საგადასახადო კანონმდებლობის შესაბამისად, საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nშემოწმების აქტის მიხედვით მიერ არ არის კორექტირებული საგადასახადო ანგარიშ-ფაქტურების საფუძველზე ჩათვლილი დღგ-ის თანხები შესაბამისი პერიოდების დღგ-ის დეკლარაციებში. ამ ნაწილში არ იცნობს გაანგარიშების ცხრილს და შესაბამისად ვერ ეთანხმება დარიცხვას.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 173-ე მუხლის პირველი ნაწილის 1.01.2021 წლამდე მოქმედი რედაქციით, დღგ-ის ჩათვლა არის დღგ-ის გადამხდელად რეგისტრირებული პირის უფლება, შეიმციროს გადასახდელი დღგ-ის თანხა მიღებული ჩათვლის დოკუმენტების საფუძველზე, გარდა ამ კარით გათვალისწინებული შემთხვევებისა.\nამავე მუხლის მე-2 ნაწილის „ა“ ქვეპუნქტის 1.01.2021 წლამდე მოქმედი რედაქციით, ჩათვლის დოკუმენტია საგადასახადო ანგარიშ-ფაქტურა.\nსაგადასახადო კოდექსის 174-ე მუხლის პირველი ნაწილის „ა“ ქვეპუნქტის 1.01.2021 წლამდე მოქმედი რედაქციით, დღგ-ის ჩასათვლელი თანხა არის დღგ-ის თანხა, რომელიც გადახდილია ან გადასახდელია ჩათვლის დოკუმენტების მიხედვით, მათ შორის, დღგ-ის რეგისტრაციის ძალაში შესვლის მომენტისათვის არსებულ სასაქონლო-მატერიალური ფასეულობის ნაშთზე.\nსაგადასახადო კოდექსის 174-ე მუხლის მე-2 ნაწილის „ა.ა“ ქვეპუნქტის 1.01.2021 წლამდე მოქმედი რედაქციით, დღგ-ის ჩათვლა ხორციელდება მხოლოდ იმ შემთხვევაში, თუ საქონელი ან/და მომსახურება გამოიყენება ან გამოყენებული იქნება დასაბეგრ ოპერაციებში, გარდა ჩათვლის უფლების გარეშე გათავისუფლებული დასაბეგრი ოპერაციებისა. \nაუდიტის დეპარტამენტის წარმომადგენლის განმარტებით, 2020 წელს კომპანიას ჰქონდა მიღებული ანგარიშ-ფაქტურები და განხორციელებული იყო შესაბამისი ჩათვლები და შემდგომ პერიოდში ფიქსირდებოდა კორექტირების ანგარიშ-ფაქტურები, რომლებითაც ეს ოპერაციები იყო განულებული. შესაბამისად, მიღებული ჩათვლები გაუნულდა გადამხდელს, ეს იყო ჯამში დაახლოებით 3 000 ლარამდე დღგ. პირველადი ანგარიშ-ფაქტურა და კორექტირების ანგარიშ-ფაქტურა არ იყო ერთმანეთთან დაკავშირებული.\nსაბჭო ყურადღებას ამახვილებს საქმის გარემოებებზე, მხარეთა არგუმენტაციაზე და მიიჩნევს, რომ დღგ-ის ჩასათვლელი თანხის კორექტირება განხორციელდა კანონმდებლობის მოთხოვნათა დაცვით და არ არსებობს ამ ნაწილში მომჩივნის საგადასახადო ვალდებულებების კორექტირების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\n\n\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nსაქონლის მიწოდება/მომსახურების გაწევა\nდასაბეგრი ოპერაციის დრო\nდასაბეგრი ოპერაციის თანხა\nდღგ-ის ჩათვლის ზოგადი პრინციპები\nსაგადასახადო ანგარიშ-ფაქტურა\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nსხვა ჯარიმები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n17\n\nდოკუმენტის დათვალიერება\n\ninfohub@rs.ge",
    "title": "Document bef102ed-7716-447f-845c-ef25d55247c3"
  }
}