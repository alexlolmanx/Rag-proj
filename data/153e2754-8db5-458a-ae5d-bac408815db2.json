{
  "id": "153e2754-8db5-458a-ae5d-bac408815db2",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვერილება N19047/2/2023\n03 აპრილი 2023\nდოკუმენტის #:\n19047/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n16 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\n№19047/2/2023\n16.03.2023  \n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „----------“ (ს/ნ ----------) \nმოპასუხე: : აუდიტის დეპარტამენტი\n\n\n﻿საქართველოს ფინანსთა სამინისტროსთან არსებულმა დავების განხილვის საბჭომ,16.03.2023 წელს განიხილა და მიიღო გადაწყვეტილება შპს „-----------“-ის 7.03.2023 წელს რეგისტრირებულ საჩივარზე (რეგისტრაციის №19047/2/2023). \n\n\nდავის საგანი:\nსაქართველოს ფინანსთა სამინისტროსთან არსებული დავების განხილვის საბჭოს გადაწყვეტილების აღსრულების შედეგები - დაკისრებული სანქციებისგან გათავისუფლება. \n\n\nგასაჩივრებული გადაწყვეტილება: \nაუდიტის დეპარტამენტის 24.01.2023 წლის №094-1 საგადასახადო მოთხოვნა. \n\n\nდარიცხული თანხა: 3 821 029 ლარი.\nმათ შორის:\nგადასახადი - 1 902 195\nდღგ - (-66 588)\nმოგების გადასახადი - 1 968 770\nქონების გადასახადი - 13\nჯარიმა - 1 210 289\nსაურავი - 708 545\n\n\nფაქტების აღწერა/დარიცხვის საფუძვლები \nგადამხდელის საქმიანობაა საწვავის (ბენზინი, დიზელი), როგორც იმპორტი შეღავათიანი დაბეგვრის მქონე ქვეყნებში რეგისტრირებული პირებისაგან, ასევე ადგილობრივ ბაზარზე შეძენა და საბითუმო რეალიზაცია.\nაუდიტის დეპარტამენტის მიერ ჩატარდა გადასახადის გადამხდელის საქმიანობის 4.02.2015 წლიდან 1.05.2018 წლამდე პერიოდის გასვლითი სრული საგადასახადო შემოწმება. შემოწმების შედეგები აისახა 18.10.2018 წლის საგადასახადო შემოწმების აქტში. შემოწმების აქტის საფუძველზე გამოიცა აუდიტის დეპარტამენტის 23.10.2018 წლის №30481 ბრძანება და 23.10.2018 წლის №094-196 საგადასახადო მოთხოვნა, რომელიც გასაჩივრდა შემოსავლების სამსახურში. \nშემოსავლების სამსახურის 11.12.2018 წლის №35559 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. საბჭოს 4.09.2020 წლის №7363/2/2018 გადაწყვეტილებით აუდიტის დეპარტამენტს დაევალა შეისწავლოს საგადასახადო კოდექსის 272-ე და 275-ე მუხლებში 2018 წლის 27 დეკემბრის №4225-რს კანონით განხორციელებული ცვლილებებით, თუ მსუბუქდება საგადასახადო მოთხოვნით დაკისრებული სანქციები და შესწავლის შედეგების გათვალისწინებით, სათანადო საფუძვლების არსებობის შემთხვევაში განახორციელოს სანქციის კორექტირება (შემცირება). დანარჩენ ნაწილში საჩივარი არ დაკმაყოფილდა.\nსაბჭოს აღნიშნული გადაწყვეტილების აღსრულების მიზნით აუდიტის დეპარტამენტის მიერ შედგენილია 18.01.2023 წლის დასკვნა, რომლის მიხედვით შემოწმების აქტის მიხედვით დაკისრებული ჯარიმა დაექვემდებარა შემცირებას 71 701 ლარის ოდენობით. დასკვნის საფუძველზე გამოიცა 24.01.2023 წლის №868 ბრძანება და ამავე თარიღის №094-1 საგადასახადო მოთხოვნა.\nაღნიშნული აქტები გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nმომჩივნის არგუმენტაცია\nშემოწმების შედეგად დამატებით დარიცხულია მხოლოდ მოგების გადასახადი, რომელიც გამოწვეული იყო არცოდნის გამო მექანიკურად დაშვებული შეცდომით. აღნიშნულის შედეგად კომპანიას წარმოექმნა 2 მილიონზე მეტი ზედმეტობა, რომელიც არასდროს გამოუყენებია, არ შემცირებულა და დღეის მდგომარეობითაც ერიცხება ზედმეტად გადახდილი თანხა 2 200 539,65 ლარი.\nაღნიშნულიდან გამომდინარე ზედმიწევნით კმაყოფილდება 269-ე მუხლის მე-7 ნაწილის პირობა, რომ გადამხდელი კეთილსინდისიერია და დარიცხვა გამოწვეულია არცოდნის გამო დაშვებული შეცდომით, რის გამოც ითხოვს სანქციებისაგან გათავისუფლებას სრულდ. გარდა ზემოაღნიშნულისა, როგორც უკვე აღნიშნა გადამხდელს პირად ბარათზე უფიქსირდება ზედმეტად გადახდილი 2 200 539,65 ლარი, ხოლო შემოწმებით დარიცხული ძირითადი გადასახადი სულ შეადგენს 1 902 195 ლარს, ანუ ზედმეტობაზე 298 344,65 ლარით ნაკლებს. ამავდროულად ბარათზე ხორციელდება საურავების დარიცხვა, რაც არაკანონიერია. ამასთან გასათვალისწინებელია, რომ დავა მიმდინარეობს დღემდე და ბოლო გადაანგარიშება განხორციელდა 24.01.2023 წელს.\nაღნიშნულიდან გამომდინარე იმ შემთხვევაში თუ არ განხორციელდება სანქციების სრულად გაუქმება, მაშინ გადასახადების გადახდევინება-დაფარვის კანონიერების დაცვისა და ბარათზე სწორად ასახვის მიზნით ჯარიმების დარიცხვა სრულად უნდა განხორციელდეს 24.01.2023 წლის სავადო თარიღით.\nითხოვს ზემოთ მოცემული ფაქტობრივი გარემოებებისა და არგუმენტების საფუძველზე სრულად გაუქმდეს კომპანიაზე შემოწმების შედეგად დარიცხული სანქციები საგადასახადო კოდექსის 269-ე მუხლის მე-7 ნაწილის საფუძველზე და სანქციების არასრულად გაუქმების შემთხვევაში, ჯარიმის თანხები აღრიცხვის ბარათზე დარიცხულ იქნეს ბოლო გადაანგარიშების - 24.01.2023 წლის სავადო თარიღით.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 304-ე მუხლის 21 ნაწილის მიხედვით, თუ გასაჩივრებული გადაწყვეტილება/საგადასახადო მოთხოვნა გამოცემულია დავის განმხილველი ორგანოს მიერ მიღებული გადაწყვეტილების შესაბამისად, დავის განმხილველი ორგანო იღებს გადაწყვეტილებას საჩივრის დაკმაყოფილებაზე უარის თქმის შესახებ. \nსაჩივრის დაკმაყოფილებაზე უარის თქმის შესახებ. საქართველოს ფინანსთა სამინისტროსთან არსებული დავების განხილვის საბჭოს 4.09.2020 წლის №7363/2/2018 გადაწყვეტილებით, აუდიტის დეპარტამენტს დაევალა შეესწავლა საგადასახადო კოდექსის 272-ე და 275-ე მუხლებში 2018 წლის 27 დეკემბრის №4225-რს კანონით განხორციელებული ცვლილებებით, თუ მსუბუქდებოდა საგადასახადო მოთხოვნით დაკისრებული სანქციები და შესწავლის შედეგების გათვალისწინებით, სათანადო საფუძვლების არსებობის შემთხვევაში განეხორციელებინა სანქციის კორექტირება (შემცირება).\n აუდიტის დეპარტამენტის 18.01.2023 წლის დასკვნით შემცირებას დაექვემდებარა ჯარიმა 71 701 ლარის ოდენობით.\nმომჩივანი არგუმენტს აუდიტის დეპარტამენტის მიერ საქართველოს ფინანსთა სამინისტროსთან არსებული დავების განხილვის საბჭოს 4.09.2020 წლის №7363/2/2018 გადაწყვეტილების არასრულად ან არასწორად აღსრულებაზე არ წარმოადგენს. ითხოვს სრულად გაუქმდეს კომპანიაზე შემოწმების შედეგად დარიცხული სანქციები საგადასახადო კოდექსის 269-ე მუხლის მე-7 ნაწილის საფუძველზე და სანქციების არასრულად გაუქმების შემთხვევაში, ჯარიმის თანხები აღრიცხვის ბარათზე დარიცხულ იქნეს ბოლო გადაანგარიშების - 24.01.2023 წლის სავადო თარიღით. \nზემოთ აღნიშნული გარემოებების გათვალისწინებით, საბჭოს მიაჩნია, რომ საბჭოს 4.09.2020 წლის №7363/2/2018 გადაწყვეტილება აუდიტის დეპარტამენტის მიერ აღსრულებულია მიღებული გადაწყვეტილების შესაბამისად და არ არსებობს საჩივრის დაკმაყოფილების საფუძველი\nრაც შეეხება მომჩივნის მოთხოვნას დაკისრებული ჯარიმა-საურავისგან გათავისუფლებაზე, საბჭო ვერ იმსჯელებს აღნიშნულ საკითხზე, ვინაიდან განსახილველ შემთხვევაში სადავოა (გასაჩივრებულია) საბჭოს 4.09.2020 წლის №7363/2/2018 გადაწყვეტილება აღსრულების საკითხი - რამდენად სწორად და სრულად აღსრულდა აღნიშნული გადაწყვეტილება აუდიტის დეპარტამენტის მიერ. შესაბამისად, საბჭო ვერ გასცდება აღნიშნულ ფარგლებს.\n\n\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n﻿\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n16\n\nდოკუმენტის დათვალიერება\n\ninfohub@rs.ge",
    "title": "Document 153e2754-8db5-458a-ae5d-bac408815db2"
  }
}