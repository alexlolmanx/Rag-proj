{
  "id": "a1f94291-815e-41aa-95a0-59d8ac6c22ba",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19754/2/2023\n07 აგვისტო 2023\nდოკუმენტის #:\n19754/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n04 აგვისტო 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაქონლის უკანონო გადატანა ან გადმოტანა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№19754/2/2023\n04 აგვისტო 2023 \n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: „----------“ (პ/ნ ----------)\nმოპასუხე: საბაჟო დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 28.06.2023 წელს განიხილა და მიიღო გადაწყვეტილება „----------“ 22.05.2023 წელს რეგისტრირებულ საჩივარზე (რეგისტრაციის №19754/2/2023).\n\n\nდავის საგანი:\nსაქონლის (საწვავის) საქართველოს საბაჟო ტერიტორიაზე გადაადგილება საბაჟო კონტროლის გვერდის ავლით ან მისგან მალულად.\n\n\nგასაჩივრებული გადაწყვეტილება:\n1. საბაჟო დეპარტამენტის 2.04.2023 წლის №EL204923 საბაჟო სამართალდარღვევის ოქმი;\n2. შემოსავლების სამსახურის 4.05.2023 წლის №9763 ბრძანება. \n\n\nდარიცხული თანხა:\nჯარიმა - 1 000 ლარი.\n\n\nფაქტების აღწერა\n2.04.2023 წელს საბაჟო გამშვები პუნქტი „----------“ საბაჟო კონტროლის ზონაში აზერბაიჯანის რესპუბლიკის მხრიდან შემოვიდა საქონლით დატვირთული №---------- სატვირთო ავტოსატრანსპორტო საშუალება, რომელსაც მართავდა მომჩივანი.\nსაბაჟო კონტროლის მიზნით განხორციელებული შემოწმებისას აღმოჩნდა, რომ მოცემული ტიპის ყველა სატრანსპორტო საშუალებაზე ქარხანა-დამამზადებლის მიერ განსაზღვრული ერთი – 715 ლიტრიანი საწვავის ავზის ნაცვლად, ზემოაღნიშნულ ავტომობილზე დამონტაჟებული იყო ორი (715 ლიტრიანი და 500 ლიტრიანი) ავზი. ორივე ავზი იყო დიზელის ტიპის საწვავით სავსე.\nსაბაჟო ორგანომ მიიჩნია, რომ მომჩივნის მხრიდან ადგილი ჰქონდა არასტანდარტული ავზის გამოყენებით 500 ლიტრი დიზელის ტიპის საწვავის შემოტანას, აღნიშნული საქონელი ჩაითვალა არადეკლარირებულად და გამოვლენილი სამართალდარღვევის ფაქტზე, საბაჟო დეპარტამენტის 2.04.2023 წლის №EL204923 საბაჟო სამართალდარღვევის ოქმით, მომჩივანს დაეკისრა საბაჟო კოდექსის 168-ე მუხლის მე-3 ნაწილით გათვალისწინებული სანქცია - ჯარიმა 1 000 ლარის ოდენობით.\nსაბაჟო სამართალდარღვევის ოქმი გასაჩივრდა შემოსავლების სამსახურში, რომლის 4.05.2023 წლის №9763 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი\nშემოსავლების სამსახურის მიუთითებს საგადასახადო კოდექსის 302-ე მუხლის მე-6 ნაწილზე, საბაჟო კოდექსის მე-5 და მე-6 მუხლებზე, საგადასახადო კოდექსის 173-ე მუხლის „ს“ ქვეპუნქტზე, 194-ე მუხლის მე-5 ნაწილის „გ“ ქვეპუნქტზე, „საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციის დამტკიცების თაობაზე“ საქართველოს ფინანსთა მინისტრის 29.08.2019 წლის №257 ბრძანებით დამტკიცებული „საქონლის საბაჟო პროცედურაში ან რეექსპორტში დეკლარირებისა და გაფორმების შესახებ“ ინსტრუქციის (დანართი №8) მე-2 მუხლის მე-15 პუნქტის „ბ“ ქვეპუნქტზე, ამავე ბრძანებით დამტკიცებული „საბაჟო კონტროლის შესახებ“ ინსტრუქციის (დანართი №2) პირველი მუხლის მე-5, მე-6 და მე-8 პუნქტებზე, საბაჟო კოდექსის 163-ე მუხლის პირველი ნაწილზე, 168- ე მუხლის მე-3 ნაწილზე. დადგენილია, რასაც არც მომჩივანი უარყოფს, რომ სატვირთო ავტოსატრანსპორტო საშუალებაზე დამონტაჟებული იყო ორი (715 ლიტრიანი და 500 ლიტრიანი) ავზი, რაც დიზელის ტიპის საწვავით სავსე იყო.\nავტოსატრანსპორტო საშუალებაზე დამონტაჟებული საწვავის ავზი უნდა შეესაბამებოდეს იმ სტანდარტებს, რომელიც დამამზადებლის მიერ დამონტაჟებულია მოცემული ტიპის ყველა სატრანსპორტო საშუალებაზე და იძლევა საწვავის უწყვეტი მიწოდების შესაძლებლობას გამწევი ძალის შესაქმნელად მისი ფუნქციონირებისთვის. იგი უნდა შეესაბამებოდეს სპეციფიკური ტექნიკური რეგლამენტის მოთხოვნებს (ზოგადი მახასიათებლები), რომლებსაც უცილობლად უნდა აკმაყოფილებდეს.\nვინაიდან, მომჩივნის მართვის ქვეშ მყოფ სატრანსპორტო საშუალებაზე დამონტაჟებული ავზი არ შეესაბამება იმ სტანდარტებს, რომელიც მწარმოებელმა გამოიყენა მოცემული ტიპის ყველა სატრანსპორტო საშუალებაზე, მასში მოთავსებული საწვავი იმპორტის გადასახადებისგან გათავისუფლებულ საქონლად არ განიხილება და ასეთი ავზით საწვავის შემოტანაზე ვრცელდება საბაჟო კანონმდებლობით დადგენილი შეზღუდვები.\nსაქმის მასალებით დასტურდება, საქართველოს საზღვარზე არადეკლარირებული საქონლის საბაჟო კონტროლის გვერდის ავლით გადმოტანის ფაქტი, რაც არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც საბაჟო კოდექსით გათვალისწინებულია პასუხისმგებლობა. ამდენად, მომჩივნისთვის საბაჟო კოდექსის 168-ე მუხლის მე-3 ნაწილის შესაბამისად დაკისრებული ჯარიმა მართლზომიერია.\nაღსანიშნავია ისიც, რომ მომჩივანი ხშირად გადაადგილდება საქართველოს საბაჟო საზღვარზე და მისთვის კარგად უნდა ყოფილიყო ცნობილი მოქმედი შეზღუდვების შესახებ.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ სადავო ადმინისტრაციული აქტი შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია\nსატრანსპორტო საშუალებას ქარხნული წესით აქვს დამონტაჟებული ორი საწვავის ავზი ძირითადი 750 ლიტრის მოცულობის და დამატებით 510 ლიტრი მოცულობის. სატრანსპორტო საშუალება ჰყავს დაახლოებით 5 წელია და მასზე არც მის მიერ და არც სხვა ვინმეს მიერ რაიმე კუსტარული საწვავის ავზის დამონტაჟება არ მომხდარა. ასევე ამდენივე დროა რაც საზღვარგარეთიდან ტვირთები შემოაქვს. აღნიშნული მოტივით არცერთხელ არ ყოფილა დაჯარიმებული და გადამოწმებისას არასდროს უთქვამს მებაჟე ოფიცერს, რომ უნდა შეემოწმებინა საწვავის ავზი. ამის გაკეთებაც კი შეუძლებელია ვინც კი იცის აღნიშნული მანქანის ქარხნული აგებულება. იმას რასაც შემოსავლების სამსახური ედავება არ არის სწორი მით უფრო ამ მოტივით შეუძლებელია სიმართლის დადგენა.\nმომჩივანი ითხოვს განხილულ იქნას საჩივარი ---------- მიერ გაცემული შესაბამისი ცნობის საფუძველზე, რომლითაც დასტურდება, რომ აღნიშნული ორი ავზი სატრანსპორტო საშუალებაზე დამონტაჟებულია ქარხნული წესით. გაცემული ცნობის შესაბამისად აღმოჩნდა, რომ სატვირთო ავტომობილს, ----------ს, მოდელი ----------, საიდენტიფიკაციო ნომერი ვინ/კოდი ---------- მწარმოებლის მიერ გათვალიწინებულია ორი ქარხნული პარამეტრებით გათვლილი ერთი ძირითადი 750 ლიტრიანი და ერთი დამატებითი 500 ლიტრიანი. გაზიარებულ იქნას და გაუქმდეს უკანონოდ შედგენილი საბაჟო სამართალდარღვევის ოქმი და №9763 ბრძანება. მისი მხრიდან არ მომხდარა კანონის მოთხოვნების დარღვევა. სატრანსპორტო საშუალება საქართველოში შემოვიდა ასეთ მდგომარეობაში, ასევე მოხდა მისი განბაჟება, მასზე რაიმე ფორმით ჩარევა არ მომხდარა. ფაქტობრივად შეუძლებელია ასეთი რამის გაკეთებაც კი. არ დაურღვევია კანონის მოთხოვნები და ითხოვს ჯარიმის გაუქმებას.\nმომჩივანი მოითხოვს გაუქმდეს 2.04.2023 წლის საბაჟო სამართალდარღვევის ოქმი და შემოსავლების სამსახურის 4.05.2023 წლის №9763 ბრძანება. ასევე აღნიშნავს, რომ აქვს უკიდურესად მძიმე ეკონომიკური მდგომარეობა და მას შემდეგ ვერ ახერხებს მუშაობას, ვერ შეძლებს დაკისრებული 1000 ლარის გადახდას. ითხოვს დაკისრებული ჯარიმის გაუქმებას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 173-ე მუხლის „ს“ ქვეპუნქტის თანახმად, დღგ-ისგან გათავისუფლებულია საქართველოში ავტოსატრანსპორტო საშუალებით შემომსვლელი პირის ავტოსატრანსპორტო საშუალების ძრავის კვების სისტემასთან კონსტრუქციულად და ტექნოლოგიურად დაკავშირებულ სტანდარტულ ავზში არსებული საწვავის იმპორტი;\nსაგადასახადო კოდექსის 194-ე მუხლის მე-5 ნაწილის „გ“ ქვეპუნქტის შესაბამისად, ჩათვლის უფლების გარეშე აქციზისაგან გათავისუფლებულია საქართველოში ავტოსატრანსპორტო საშუალებით შემომსვლელი პირის ავტოსატრანსპორტო საშუალების იმ სტანდარტულ ავზში არსებული საწვავი, რომელიც ძრავის კვების სისტემასთან კონსტრუქციულად და ტექნოლოგიურად არის დაკავშირებული.\n„საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციის დამტკიცების თაობაზე“ საქართველოს ფინანსთა მინისტრის 2019 წლის 29 აგვისტოს №257 ბრძანებით დამტკიცებული „საქონლის საბაჟო პროცედურაში ან რეექსპორტში დეკლარირებისა და გაფორმების შესახებ“ ინსტრუქციის (დანართი №8) მე-2 მუხლის მე-15 პუნქტის „ბ“ ქვეპუნქტის თანახმად ფიზიკურ პირს დეკლარირების ვალდებულება წარმოეშობა თუ მის მიერ შემოტანილი საქონლის რაოდენობა ან/და ღირებულება აღემატება საქართველოს საგადასახადო კოდექსის 199-ე მუხლის „დ.ა“, „დ.ბ“, „დ.გ“, „დ.გ1“, „დ.ზ“ ქვეპუნქტებით გათვალისწინებულ დაუბეგრავ რაოდენობასა და ღირებულებას, ან თუ საფოსტო გზავნილით შემოტანილი საქონელი იბეგრება/არ არის გათავისუფლებული იმპორტის გადასახდელისაგან, ან/და საქონლის შემოტანა შეზღუდულია ან/და საქონლის შემოტანისათვის საჭიროა ნებართვა ან ლიცენზია.\nამავე ბრძანებით დამტკიცებული „საბაჟო კონტროლის შესახებ“ ინსტრუქციის შესაბამის პერიოდში მოქმედი (დანართი №2) პირველი მუხლის მე-5 და მე-6 და მე-8 პუნქტების თანახმად:\n5. საქართველოს ტერიტორიაზე სახიფათო ტვირთების გადაადგილება საავტომობილო მიმოსვლისათვის გახსნილი საბაჟო გამშვები პუნქტების გავლით შესაძლებელია მხოლოდ სპეციალიზებული, EX/II, EX/III, FL, AT ან MEMU-ს ტიპის სატვირთო ავტოსატრანსპორტო საშუალებით, რომელიც განკუთვნილია და დაშვებულია ასეთი ტვირთის გადასატანად.\n6. ამ მუხლის მე-5 პუნქტით გათვალისწინებული შეზღუდვა არ ვრცელდება ავტოსატრანსპორტო საშუალების სტანდარტულ ავზში (რომელიც ძრავას კვების სისტემასთან კონსტრუქციულად და ტექნოლოგიურად არის დაკავშირებული) არსებულ საწვავზე, გარდა ამ მუხლის მე-7 პუნქტით გათვალისწინებული შემთხვევებისა.\n8. ამ მუხლის მე-6 და მე-7 პუნქტების მიზნებისათვის ტერმინი „სტანდარტული ავზი“ ნიშნავს ავზს, რომელიც დამამზადებლის მიერ დამონტაჟებულია მოცემული ტიპის ყველა სატრანსპორტო საშუალებაზე და იძლევა შესაძლებლობას საწვავის უწყვეტი მიწოდებისა როგორც გამწევი ძალის შესაქმნელად, ისე ტრანსპორტირებისას საჭიროების შემთხვევაში სამაცივრე ან მსგავსი სისტემის ფუნქციონირებისთვის.\nსაბაჟო კოდექსის 168-ე მუხლის მე-3 ნაწილის თანახმად, ფიზიკური პირის მიერ 3 000 ლარამდე ღირებულების საქონლის (გარდა ნაღდი ფულისა და ფასიანი ქაღალდისა) საქართველოს საბაჟო ტერიტორიაზე შემოტანა ან საქართველოს საბაჟო ტერიტორიიდან გატანა საბაჟო კონტროლის გვერდის ავლით ან მისგან მალულად – იწვევს დაჯარიმებას 1 000 ლარის ოდენობით ან/და საქონლის ან/და სატრანსპორტო საშუალების უსასყიდლოდ ჩამორთმევას.\nსაქმეზე წარმოდგენილი მასალებიდან დგინდება, რომ ავტომობილზე დამონტაჟებული იყო დიზელის ტიპის საწვავით სავსე ორი (715 ლიტრიანი და 500 ლიტრიანი) ავზი.\nმომჩივანი ითხოვს განხილულ იქნას საჩივარი თეგეტა მოტორსის მიერ გაცემული შესაბამისი ცნობის საფუძველზე, რომლითაც დასტურდება რომ აღნიშნული ორი ავზი სატრანსპორტო საშუალებაზე დამონტაჟებულია ქარხნული წესით. აღნიშნულის გათვალიწინებით მოითხოვს გაუქმდეს 2.04.2023 წლის საბაჟო სამართალდარღვევის ოქმი და შემოსავლების სამსახურის 4.05.2023 წლის №9763 ბრძანება. \nსადავო საკითხზე წარმოდგენილია საბაჟო დეპარტამენტის 25.05.2023 წლის №----------21-11 წერილი, სადაც მომჩივნის არგუმენტთან დაკავშირებით განმარტებულია, რომ ავზი ვერ ჩაითლება სტანდარტულად, თუ ის დამამზადებლის მიერ დამონტაჟებული არაა მოცემული ტიპის ყველა სატრანსპორტო საშუალებაზე, გამომდინარე აქედან „საბაჟო კონტროლის შესახებ ინსტრუქციის“ (დანართი №2) მე-8 პუნქტის მიზნებისთვის, სატრანსპორტო საშუალებაზე (VIN: ----------) თუნდაც ქარხნული პარამეტრების გათვალისწინებით დამონტაჟებული ავზი ვერ ჩაითვლება სტანდარტულ ავზად.\nსაბჭო იზიარებს საბაჟო დეპარტამენტის განმარტებას სადავო საკითხზე და აღნიშნავს, რომ ვინაიდან მომჩივნის მართვის ქვეშ მყოფ სატრანსპორტო საშუალებაზე დამონტაჟებული ავზი არ შეესაბამება იმ სტანდარტებს, რომელიც მწარმოებელმა გამოიყენა მოცემული ტიპის ყველა სატრანსპორტო საშუალებაზე, მოთავსებული საწვავი იმპორტის გადასახადებისგან გათავისუფლებულ საქონლად არ განიხილება და მასზე ვრცელდება საბაჟო კანონმდებლობით დადგენილი შეზღუდვები. \nაღნიშნულიდან გამომდინარე, ვინაიდან საქართველოს ფინანსთა მინისტრის ბრძანებით გათვალისწინებული შეზღუდვა არ ვრცელდება ავტოსატრანსპორტო საშუალების სტანდარტულ ავზში (რომელიც ძრავის კვების სისტემასთან კონსტრუქციულად და ტექნოლოგიურად არის დაკავშირებული) არსებულ საწვავზე, ხოლო სადავო შემთხვევაში სატრანსპორტო საშუალებაზე დამონტაჟებული დამატებითი ავზით მომჩივანს შემოქონდა არადეკლარირებული დიზელის ტიპის საწვავი, საბჭო მიიჩნევს, რომ საბაჟო კოდექსის 168-ე მუხლის მე-3 ნაწილით გათვალისწინებული ჯარიმა დაკისრებულია კანონმდებლობის შესაბამისად.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n25\n\nდოკუმენტის დათვალიერება\n\ninfohub@rs.ge",
    "title": "Document a1f94291-815e-41aa-95a0-59d8ac6c22ba"
  }
}