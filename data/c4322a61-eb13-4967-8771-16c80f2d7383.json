{
  "id": "c4322a61-eb13-4967-8771-16c80f2d7383",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22830/2/2024\n03 ივნისი 2024\nდოკუმენტის #:\n22830/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n31 მაისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაბაჟო სამართალდარღვევა. პასუხისმგებლობის ზოგადი პრინციპები, საქონლის ან/და სატრანსპორტო საშუალების უკანონო განკარგვა, დაკარგვა ან განადგურება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№22830/2/2024 \n31 მაისი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----------“ (ს/ნ ----------)\nმოპასუხე: საბაჟო დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 23.05.2024 წელს განიხილა და მიიღო გადაწყვეტილება შპს „----------“-ის 10.04.2024 წელს რეგისტრირებულ საჩივარზე (რეგისტრაციის №22830/2/2024).\n\n\nდავის საგანი:\nსაბაჟო პროცედურის/რეექსპორტის პირობების დარღვევა ან სხვა ქმედება, რამაც გამოიწვია საბაჟო ზედამხედველობის ქვეშ მყოფი საქონლის ან/და სატრანსპორტო საშუალების უკანონო განკარგვა, დაკარგვა ან განადგურება.\n\n\nგასაჩივრებული გადაწყვეტილება:\n1. საბაჟო დეპარტამენტის 24.01.2024 წლის №EL239427 საბაჟო სამართალდარღვევის ოქმი;\n2. შემოსავლების სამსახურის 11.03.2024 წლის №5167 ბრძანება. \n\n\nდარიცხული თანხა:\nჯარიმა - 3 265.44 ლარი.\n\n\nფაქტების აღწერა/დარიცხვის საფუძვლები\n18.01.2024 წელს საბაჟო გამშვები პუნქტი „----------“ გავლით საქართველოში შემოვიდა №---------- სატვირთო ავტოსატრანსპორტო საშუალება, რომლითაც გადაადგილდებოდა შპს „----------“ კუთვნილი სხვადასხვა დასახელების საქონელი (საერთო წონა - 13 283 კგ). აღნიშნული საქონლის ნაწილი - 11 437.24 კგ სხვადასხვა დასახელების საკვები პროდუქტი, წინასწარ იყო დეკლარირებული თავისუფალ მიმოქცევაში გაშვების პროცედურაში №---------- საქონლის საბაჟო დეკლარაციით.\nსატრანსპორტო საშუალებასა და მასში განთავსებულ საქონელზე გამოიწერა №---------- აღრიცხვის მოწმობა და დანიშნულების საბაჟო ორგანოდ განესაზღვრა გაფორმების ეკონომიკურ ზონა „----------“.\n23.01.2024 წელს მომჩივნის №---------- განცხადებით საბაჟო დეპარტამენტისთვის ცნობილი გახდა, რომ №---------- სატვირთო ავტომობილი, სადაც განთავსებული იყო №---------- აღრიცხვის მოწმობაში მითითებული საბაჟო ზედამხედველობას დაქვემდებარებული საქონელი, საბაჟო კონტროლის ზონაში გამოცხადების ნაცვლად, გამოცხადდა კომპანიის კუთვნილ საწყობში (----------), სადაც საბაჟო ორგანოს თანხმობის გარეშე განხორციელდა საბაჟო ლუქის ახსნა და საქონლის გადმოტვირთვა.\nსაბაჟო ორგანოს უფლებამოსილი პირის მიერ იმავე დღეს განხორციელდა მომჩივნის საწყობში განთავსებული საქონლის დათვალიერება, რის შედეგადაც საბაჟო ზედამხედველობას დაქვემდებარებული საქონლის იდენტიფიცირება ვერ მოხერხდა.\nსაბაჟო ორგანომ მიიჩნია, რომ კომპანიის მხრიდან ადგილი ჰქონდა ისეთ ქმედებას, რამაც გამოიწვია საბაჟო ზედამხედველობის ქვეშ მყოფი საქონლის უკანონო განკარგვა, დაკარგვა ან განადგურება, რაზეც მომჩივანს საბაჟო დეპარტამენტის 24.01.2024 წლის №EL239427 საბაჟო სამართალდარღვევის ოქმით, შეეფარდა საბაჟო კოდექსის 172-ე მუხლით გათვალისწინებული სანქცია - ჯარიმა 3 265.44 ლარის ოდენობით.\nამასთან, გამოიცა 24.01.2024 წლის №EL11116/2 საგადასახადო მოთხოვნა, რომლითაც მომჩივანს უკანონოდ განკარგულ საქონელზე იმპორტის გადასახდელების სახით დაერიცხა 3 265.44 ლარი (იმპორტის გადასახადი 1 218 ლარი; დღგ 2 047.44 ლარი) და საურავი 3.26 ლარის ოდენობით.\nაღნიშნული საბაჟო სამართალდარღვევის ოქმი გასაჩივრდა შემოსავლების სამსახურში, რომლის 11.03.2024 წლის №5167 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაბაჟო დეპარტამენტის 2024 წლის 10 აპრილის №---------- წერილით, საბჭოში კუთვნილებისამებრ გადმოიგზავნა შპს „----------“ (ს/ნ ----------) 2024 წლის 23 მარტის №49475/21-10-22 საჩივარი.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საბაჟო კოდექსის 70-ე მუხლის პირველ და მე-2 ნაწილებზე, 163-ე მუხლის პირველი ნაწილზე, 172-ე მუხლზე, „საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 2019 წლის 29 აგვისტოს №257 ბრძანებით დამტკიცებული „საბაჟო ზედამხედველობის შესახებ“ ინსტრუქციის (დანართი №3) პირველი მუხლის პირველი პუნქტზე და სამართლებრივი ნორმებისა და დადგენილი ფაქტობრივი გარემოებების გათვალისწინებით მიიჩნია, რომ სადავო ადმინისტრაციული აქტი შედგენილია კანონმდებლობის შესაბამისად და არ არსებობს საჩივრის დაკმაყოფილების საფუძველი. \n\n\nმომჩივნის არგუმენტაცია\n---------- გამშვებ პუნქტზე შემოსული, წინასწარ დეკლარირებული საქონელი, მოხვდა მწვანე დერეფანში, რის შემდეგაც ავტომობილი გამოცხადდა კომპანიის საწყობში. ავტომანქანის დაცლის პროცესში აღმოჩნდა, რომ საქონლის გამომგზავნ კომპანიას წინასწარ დეკლარირებულ საქონელთან ერთად, მანქანა დაუტვირთავს სხვა პროდუქციითაც, რომელზეც ცალკე ინვოისი იყო გამოწერილი. კომპანიას კი ამის შესახებ ინფორმაცია არ ჰქონდა.\nმომჩივანი ასევე განმარტავს, რომ 4 წლიანი საქმიანობის განმავლობაში, არ ჰქონია მსგავსი სამართალდარღვევა და აღნიშნულზე მითითებით, ითხოვს სადავო ოქმით დაკისრებული ჯარიმის გაუქმებას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაბაჟო კოდექსის მე-6 მუხლის პირველი ნაწილის „უ“ ქვეპუნქტის შესაბამისად, საბაჟო ზედამხედველობა არის საბაჟო ორგანოს მიერ განსახორციელებელ ღონისძიებათა ერთობლიობა, რომლის მიზანია საქონლის მიმართ საქართველოს კანონმდებლობით დადგენილი ვალდებულებების შესრულება.\nსაბაჟო კოდექსის 70-ე მუხლის პირველი და მე-2 ნაწილების თანახმად:\n1. საქართველოს საბაჟო ტერიტორიაზე შემოტანილი საქონელი შემოტანისთანავე ექვემდებარება საბაჟო ზედამხედველობას და შეიძლება დაექვემდებაროს საბაჟო კონტროლის პროცედურებს. საჭიროების შემთხვევაში ეს საქონელი ექვემდებარება ისეთ აკრძალვებსა და შეზღუდვებს, რომლებიც, სხვა დანარჩენთან ერთად, ეფუძნება საზოგადოებრივი უსაფრთხოების, ეროვნული ინტერესებისა და საზოგადოებრივი ზნეობის დაცვის, ადამიანის ან ცხოველის ჯანმრთელობის ან მცენარის სიჯანსაღისა და სიცოცხლის დაცვის, ხელოვნების ნიმუშისა და ისტორიული და არქეოლოგიური ღირებულების მქონე ეროვნული სიმდიდრის დაცვისა და ეკონომიკურ საქმიანობაში გამოყენებული ქონების დაცვის აუცილებლობას, პრეკურსორის, ფსიქოტროპული ნივთიერებისა და ფსიქოაქტიური ნივთიერების, ინტელექტუალური საკუთრების უფლების დამრღვევი საქონლისა და ფულადი სახსრების კონტროლის ჩათვლით. საჭიროების შემთხვევაში, აღნიშნული საქონელი ექვემდებარება აგრეთვე თევზსარეწების კონსერვაციისა და მართვის ღონისძიებებს და ეკონომიკური პოლიტიკის სხვა ღონისძიებებს.\n2. საქონელი მისი საბაჟო სტატუსის განსაზღვრამდე საბაჟო ზედამხედველობის ქვეშ რჩება და საბაჟო ორგანოს თანხმობის გარეშე მისი საბაჟო ზედამხედველობიდან გატანა ან განკარგვა არ შეიძლება. ამ კოდექსის 141-ე მუხლის შესაბამისად, საქართველოს საქონელი მისი საბაჟო სტატუსის განსაზღვრის შემდეგ საბაჟო ზედამხედველობას არ ექვემდებარება. უცხოური საქონელი მისი საბაჟო სტატუსის შეცვლამდე, საქართველოს საბაჟო ტერიტორიიდან გატანამდე ან ამ კოდექსის XV თავის შესაბამისად განკარგვამდე საბაჟო ზედამხედველობის ქვეშ უნდა დარჩეს.\n„საქართველოს საბაჟო ტერიტორიაზე საქონლის გადაადგილებისა და გაფორმების შესახებ“ საქართველოს ფინანსთა მინისტრის 2019 წლის 29 აგვისტოს №257 ბრძანებით დამტკიცებული „საბაჟო ზედამხედველობის შესახებ“ ინსტრუქციის (დანართ №3) პირველი მუხლის პირველი პუნქტის თანახმად, საბაჟო ზედამხედველობის ქვეშ მოქცეული საქონლის მიმართ შეიძლება განხორციელდეს მხოლოდ საბაჟო ორგანოსთან შეთანხმებული მოქმედებები და ოპერაციები, თუ კანონმდებლობით სხვა რამ არ არის გათვალისწინებული.\nსაბაჟო კოდექსის 172-ე მუხლის პირველი ნაწილის თანახმად, საბაჟო პროცედურის/რეექსპორტის პირობების დარღვევა ან სხვა ქმედება, რამაც გამოიწვია საბაჟო ზედამხედველობის ქვეშ მყოფი საქონლის ან/და სატრანსპორტო საშუალების უკანონო განკარგვა, დაკარგვა ან განადგურება, იწვევს დაჯარიმებას იდენტურ/მსგავს საქონელზე ან/და სატრანსპორტო საშუალებაზე გადასახდელი იმპორტის გადასახდელის თანხის 100 პროცენტის ოდენობით. \nდადგენილია, რომ მომჩივნის მიერ საქართველოში შემოტანილ, წინასწარ დეკლარირებული საქონელთან ერთად სატრანსპორტო საშუალებაში განთავსებული იყო სხვა, დაუდეკლარირებელი საქონელიც, რაზეც მომჩივანმა აცნობა საბაჟო ორგანოს.\nსადავო საკითხზე წარმოდგენილია საბაჟო დეპარტამენტის 10.04.2024 წლის №---------- წერილი, სადაც მითითებულია შემდეგი:\nსატრანსპორტო საშუალება, რომელშიც განთავსებული იყო საბაჟო ზედამხედველობას დაქვემდებარებული საქონელი, ნაცვლად გაფორმების ეკონომიკური ზონა „----------“-ისა, გამოცხადდა ---------- (----------) მიმდებარე ტერიტორიაზე მდებარე შპს „----------“ საწყობში. საბაჟო ორგანოს უფლებამოსილი პირის მიერ იმავე დღეს განხორციელდა შპს „----------“ საწყობში განთავსებული საქონლის დათვალიერება, რის შედეგადაც საბაჟო დეკლარაციით გაცხადებული საქონლის ზუსტი იდენტიფიცირება ვერ მოხერხდა.\nამავე წერილიდან დგინდება, რომ მომჩივანმა 5.04.2024 წელს №---------- განცხადებით წარმოადგინა ექსპორტიორი კომპანია – „----------“-ის წერილი (№----------.), რომლის მიხედვით №---------- ინვოისით შეძენილი საქონელი მომჩივანს გაეგზავნა დაგეგმილზე ადრე ისე, რომ არ მომხდარა მითითებული კომპანიის გაფრთხილება და აღნიშნულის შესახებ კომპანიისთვის ცნობილი გახდა მხოლოდ საქონლის მიღების შემდეგ. \nმომჩივანი განმარტავს, რომ ---------- საბაჟო გამშვებ პუნქტზე შემოვიდა მათ მიერ წინასწარ დეკლარირებული საქონელი, რომელიც მოხვდა მწვანე დერეფანში, რის შემდეგაც ავტომობილი გამოცხადდა კომპანიის კუთვნილ საწყობში და იმავე ღამეს მოხდა მისი დაცლა. დაცლის პროცესში აღმოჩნდა, რომ საქონლის გამომგზავნ კომპანიას წინასწარ დეკლარირებულ საქონელთან ერთად, მანქანა დამატებით დაუტვირთავს სხვა პროდუქციით, რომელზეც ცალკე ინვოისი იყო გამოწერილი, კომპანიას კი ამის შესახებ ინფორმაცია არ ჰქონდა.\nზემოაღნიშნული გარემოებებიდან გამომდინარე, საბჭოს მიაჩნია, რომ კომპანიის მხრიდან ადგილი ჰქონდა ისეთ ქმედებას, რამაც გამოიწვია საბაჟო ზედამხედველობის ქვეშ მყოფი საქონლის უკანონო განკარგვა, დაკარგვა ან განადგურება, შესაბამისად საბაჟო კოდექსის 172-ე მუხლით ჯარიმის დაკისრება მართებულია.\nსაბაჟო კოდექსის 163-ე მუხლის მე-11 ნაწილის შესაბამისად, დავის განმხილველ ორგანოს უფლება აქვს, პირი გაათავისუფლოს ამ კოდექსით გათვალისწინებული საბაჟო სანქციისგან, თუ შესაბამისი საბაჟო სამართალდარღვევა ჩადენილია შეცდომით/არცოდნით.\nსაბჭოს მიაჩნია, რომ განსახილველ შემთხვევაში ფაქტობრივი და სამართლებრივი გარემოებები იძლევა იმ ვარაუდის საფუძველს, რომ გადასახადის გადამხდელის მიერ ჩადენილი სამართალდარღვევა გამოწვეულია მისი შეცდომით/არცოდნით და შესაბამისად, მომჩივანი საბაჟო კოდექსის 163-ე მუხლის მე11 ნაწილის საფუძველზე, უნდა გათავისუფლდეს დაკისრებული ჯარიმისაგან.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. მომჩივანი, საბაჟო კოდექსის 163-ე მუხლის მე-11 ნაწილის საფუძველზე, გათავისუფლდეს საბაჟო დეპარტამენტის 24.01.2024 წლის №EL239427 საბაჟო სამართალდარღვევის ოქმით დაკისრებული ჯარიმისაგან;\n3. დაევალოს საბაჟო დეპარტამენტს ამ გადაწყვეტილების სარეზოლუციო ნაწილის მე-2 პუნქტის გათვალისწინებით, განახორციელოს გადასახადის გადამხდელის პირადი აღრიცხვის ბარათზე შესაბამისი კორექტირება (შემცირება);\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n26\n\nდოკუმენტის დათვალიერება\n\ninfohub@rs.ge",
    "title": "Document c4322a61-eb13-4967-8771-16c80f2d7383"
  }
}