{
  "id": "e179c4a2-596e-40dd-af1d-91eaaee2334e",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20365/2/2023\n27 სექტემბერი 2023\nდოკუმენტის #:\n20365/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n26 სექტემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, გადახდის წყაროსთან გადასახადის დაკავების წესი, დავის განმხილველი ორგანოს გადაწყვეტილება\nჩამოტვირთვა\nგაზიარება\n№20365/2/2023\n26 სექტემბერი 2023\n\n\nგ ა დ ა წ ყ ვ ე ტ ი ლ ე ბ ა \n\n\nმომჩივანი: შპს „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 14.09.2023 წელს განიხილა და მიიღო გადაწყვეტილება შპს „----------“ 25.07.2023 წელს რეგისტრირებულ საჩივარზე (რეგისტრაციის №20365/2/2023).\n\n\nდავის საგანი:\nსაბჭოს 13.10.2021 წლის №14234/2/2021 გადაწყვეტილების აღსრულების შედეგები - დაკისრებული სანქციისგან გათავისუფლება.\n\n\nგასაჩივრებული გადაწყვეტილება:\n1. აუდიტის დეპარტამენტის 28.04.2023 წლის დასკვნა;\n2. აუდიტის დეპარტამენტის 18.05.2023 წლის №11129 ბრძანება;\n3. აუდიტის დეპარტამენტის 19.05.2023 წლის №002-77 საგადასახადო მოთხოვნა.\n\n\nდარიცხული თანხა: 187 381 ლარი.\nმათ შორის:\nგადასახადი - 90 391\nდღგ - 14 679\nსაშემოსავლო გადასახადი - 75 698\nქონების გადასახადი - 14\nჯარიმა - 46 686\nსაურავი - 50 304\n\n\nფაქტების აღწერა/დარიცხვის საფუძვლები\nგადასახადის გადამხდელის საქმიანობაა რესტორნებისა და კაფეების მომარაგება სხვა და სხვა სახის პროდუქციით, მათ შორის სურსათით, მცირე ფასიანი ინვენტარით და ჰიგიენური საშუალებებით.\nაუდიტის დეპარტამენტის მიერ ჩატარდა მომჩივნის საქმიანობის 10.04.2019 წლიდან 1.06.2020 წლამდე პერიოდის გასვლითი საგადასახადო შემოწმება. შემოწმების შედეგები აისახა 26.02.2021 წლის საგადასახადო შემოწმების აქტში, საიდანაც სადავო საკითხებზე ირკვევა შემდეგი:\n- გადასახადის გადამხდელს, მის მიერ წარდგენილი ინფორმაციით საქონლის ნაშთი არ უფიქსირდება. გადამხდელს არ წარუდგენია სმფ-ების მოძრაობის შესახებ ინფორმაცია. საქონლის მოძრაობის ანალიზის შედეგად დადგინდა, რომ გადამხდელს უფიქსირდება საქონლის შეძენა, რომელიც არ არის ასახული რეალიზაციის დოკუმენტებში და დღგ-ით დასაბეგრ ბრუნვაში. საგადასახადო კოდექსის 73-ე მუხლის მე-5 ნაწილის საფუძველზე მომჩივნის საგადასახადო ვალდებულებები განისაზღვრა არაპირდაპირი მეთოდით. შემოწმების შედეგად ნაშთად დარჩენილი (62 209 ლარის ღირებულების) საქონელი ჩაითვალა მიწოდებად 18,6%-იანი ფასნამატით (საშუალო დოკუმენტური ფასნამატი) და დაიბეგრა დღგ-ით. საწარმოს დაერიცხა დღგ და დაეკისრა ჯარიმა საგადასახადო კოდექსის 275-ე მუხლით.\n- შესამოწმებელ პერიოდზე საგადასახადო კოდექსის 154-ე მუხლის მიხედვით გადახდის წყაროსთან დაკავებას დაქვემდებარებულ ფიზიკურ პირებზე სახელფასო განაცემების თანხა შეადგენს 53 100 ლარს, ხოლო საშემოსავლო გადასახადის დეკლარაციებით დაბეგრილია 31 851 ლარი. მომჩივანს საგადასახადო კოდექსის 102-ე მუხლის მიხედვით დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლით.\n- გადასახადის გადამხდელს არ აქვს წარდგენილი ფულის მოძრაობის შესახებ ინფორმაცია. ასევე, შესამოწმებელ პერიოდში გადამხდელს დივიდენდი არ აქვს გაცემული. შემოსავლების სამსახურის გადასახადების ადმინისტრირების საინფორმაციო სისტემის მონაცემებზე დაყრდნობით შესამოწმებელ პერიოდში გადამხდელს მიღებული აქვს შემოსავალი 1 742 856 ლარის ოდენობით, ხოლო ამავე პერიოდში დოკუმენტურად გაწეულმა ხარჯმა კრედიტორების გათვალისწინებით შეადგინა 619 208 ლარი. საწარმოს ფულის მოძრაობის ანალიზით ირკვევა, რომ ხარჯების გათვალისწინებით მიღებულმა შემოსავალმა შეადგინა 1 123 648 ლარი. შემოწმების შედეგად აღნიშნული განკარგვადი თანხა ჩაითვალა დირექტორზე გაცემულ ხელფასად და დაექვემდებარა საშემოსავლო გადასახადით დაბეგვრას. გადასახადის გადამხდელს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად.\nშემოწმების აქტის საფუძველზე გამოიცა აუდიტის დეპარტამენტის 15.03.2021 წლის №7216 ბრძანება და 16.03.2021 წლის №002-48 საგადასახადო მოთხოვნა, რაც 18.05.2021 წელს გასაჩივრდა შემოსავლების სამსახურში. შემოსავლების სამსახურის 7.07.2021 წლის №22053 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \nსაბჭოს 13.10.2021 წლის №14234/2/2021 გადაწყვეტილებით საჩივარი დაკმაყოფილდა ნაწილობრივ; ნაწილობრივ გაუქმდა შემოსავლების სამსახურის 7.07.2021 წლის №22053 ბრძანება:\n- პირველი დავის საგნის ფარგლებში, გადასახადის გადამხდელს მიეცა შესაძლებლობა გადაწყვეტილების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დამადასტურებელი მტკიცებულებები;\n- აუდიტის დეპარტამენტს დაევალა:\nა) გადასახადის გადამხდელის მიერ მტკიცებულებების წარდგენის შემთხვევაში ამ მტკიცებულებების შესწავლა, ასევე პირის საგადასახადო ვალდებულებების (მათ შორის საოპერაციო ხარჯების) განსაზღვრა არაპირდაპირი მეთოდების გამოყენებით და სათანადო საფუძვლების არსებობის შემთხვევაში განახორციელოს შემოწმების აქტით დარიცხული თანხის კორექტირება (შემცირება);\nბ) ამ პუნქტის „ა“ ქვეპუნქტის აღსრულების შედეგების გათვალისწინებით, სათანადო საფუძვლების არსებობის შემთხვევაში განახორციელოს მე-3 დავის საგნის ნაწილში შემოწმების აქტით დარიცხული თანხის კორექტირება (შემცირება);\n- დანარჩენ ნაწილში საჩივარი არ დაკმაყოფილდა.\nსაბჭოს 13.10.2021 წლის №14234/2/2021 გადაწყვეტილების აღსრულების მიზნით, აუდიტის დეპარტამენტის მიერ გამოიცა 28.04.2023 წლის დასკვნა, რომლითაც გადაანგარიშებას დაექვემდებარა საგადასახადო შემოწმების აქტით განსაზღვრული საგადასახადო ვალდებულებები, კერძოდ, სულ შემცირდა 330 011 ლარი, მათ შორის გადასახადი 220 007 ლარით და ჯარიმა 110 004 ლარის ოდენობით.\nდასკვნის საფუძველზე გამოიცა აუდიტის დეპარტამენტის 18.05.2023 წლის №11129 ბრძანება და 19.05.2023 წლის №002-77 საგადასახადო მოთხოვნა, რომელიც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nმომჩივნის არგუმენტაცია\nსაგადასახადო შემოწმების დასკვნით ვერ დგინდება გაანგარიშების პრინციპი. აღნიშნულის გათვალისწინებით ითხოვს გაუქმდეს სადავო საგადასახადო მოთხოვნა და დაევალოს აუდიტის დეპარტამენტს აღნიშნული საკითხის დამატებით შესწავლა მისი თანამონაწილეობით. დარჩენილი საგადასახადო ვალდებულებები გამოწვეულია შეცდომა/არცოდნით. ითხოვს საგადასახადო კოდექსის 269-ე მუხლის მე-7 ნაწილის საფუძველზე გათავისუფლდეს დაკისრებული სანქციისგან.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 304-ე მუხლის 21 ნაწილის თანახმად, თუ გასაჩივრებული გადაწყვეტილება/საგადასახადო მოთხოვნა გამოცემულია დავის განმხილველი ორგანოს მიერ მიღებული გადაწყვეტილების შესაბამისად, დავის განმხილველი ორგანო იღებს გადაწყვეტილებას საჩივრის დაკმაყოფილებაზე უარის თქმის შესახებ. აღნიშნულ საკითხს იხილავს ის ორგანო, რომლის მიერ მიღებული გადაწყვეტილების მიხედვითაც იქნა გამოცემული გასაჩივრებული გადაწყვეტილება/საგადასახადო მოთხოვნა.\nსაბჭოს 13.10.2021 წლის №14234/2/2021 გადაწყვეტილებით:\n- პირველი დავის საგნის ფარგლებში, გადასახადის გადამხდელს მიეცა შესაძლებლობა გადაწყვეტილების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დამადასტურებელი მტკიცებულებები;\n- აუდიტის დეპარტამენტს დაევალა:\nა) გადასახადის გადამხდელის მიერ მტკიცებულებების წარდგენის შემთხვევაში ამ მტკიცებულებების შესწავლა, ასევე პირის საგადასახადო ვალდებულებების (მათ შორის საოპერაციო ხარჯების) განსაზღვრა არაპირდაპირი მეთოდების გამოყენებით და სათანადო საფუძვლების არსებობის შემთხვევაში განახორციელოს შემოწმების აქტით დარიცხული თანხის კორექტირება (შემცირება);\nბ) ამ პუნქტის „ა“ ქვეპუნქტის აღსრულების შედეგების გათვალისწინებით, სათანადო საფუძვლების არსებობის შემთხვევაში განახორციელოს მე-3 დავის საგნის ნაწილში შემოწმების აქტით დარიცხული თანხის კორექტირება (შემცირება).\nსაბჭოს 13.10.2021 წლის №14234/2/2021 გადაწყვეტილების აღსრულების მიზნით გამოცემული აუდიტის დეპარტამენტის დასკვნიდან დგინდება შემდეგი:\n- გადასახადის გადამხდელმა წარადგინა საჩივარში მითითებული არგუმენტაციის დოკუმენტურად დადასტურებული მტკიცებულება, კერძოდ შეძენილი და რეალიზებული 613 დასახელების იდენტიფიცირებული პროდუქციის რაოდენობრივი და თანხობრივი მონაცემები და გაანგარიშებები. შედეგად დასკვნის ფარგლებში გადამხდელის მიერ წარდგენილი აღნიშნული დოკუმენტაციის შესწავლა/ანალიზის საფუძველზე (თითოეული საქონლის იდენტიფიცირების საშუალებით) მოხდა აღიშნული დოკუმენტაციის მონაცემების გათვალისწინების საფუძველზე სასაქონლო-მატერიალური ფასეულობების ნაშთების დადგენა, რამაც გამოიწვია შემოწმების აქტით დღგ-ის ნაწილში დარიცხული თანხის შემცირება;\n- გადასახადის გადამხდელმა წარადგინა საჩივარში მითითებული არგუმენტაციის დოკუმენტურად დადასტურებული მტკიცებულება, კერძოდ ფიზიკური პირებისგან შეძენილი სოფლის მეურნეობის პროდუქციის შესყიდვის აქტების რაოდენობრივი და თანხობრივი მონაცემები. გადაწყვეტილების შესაბამისად შემოწმების მიერ ფულის მოძრაობის შესწავლა, ფულის ნაშთის დადგენის მიზნით, განხორციელდა საგადასახადო კოდექსის 73-ე მუხლის საფუძველზე არაპირდაპირი მეთოდის გამოყენებით (მათ შორის საოპერაციო ხარჯების არაპირდაპირი მეთოდის გამოყენებით). კერძოდ საქონლის შეძენაზე გაწეული ხარჯის განსაზღვრისათვის, სახელმძღვანელო №0256 შესაბამისად გათვალისწინებულ იქნა რეალიზებული პროდუქციის ღირებულების 75%-იანის ოდენობა. შედეგად დასკვნის ფარგლებში შემცირებულია ფულის ნაშთის ოდენობა, რომელმაც გამოიწვია შემოწმების აქტით საშემოსავლო გადასახადის ნაწილში დარიცხული თანხის შემცირება.\nმომჩივანი არგუმენტს საბჭოს 13.10.2021 წლის №14234/2/2021 გადაწყვეტილების არასწორად ან არასრულად აღსრულებასთან დაკავშირებით არ წარმოადგენს, მიუთითებს მხოლოდ, რომ მისთვის გაუგებარია გაანგარიშების პრინციპი და აუდიტის დეპარტამენტს უნდა დაევალოს აღნიშნული საკითხის დამატებით შესწავლა მისი თანამონაწილეობით. ასევე დარჩენილი საგადასახადო ვალდებულებები გამოწვეულია შეცდომა/არცოდნით და საგადასახადო კოდექსის 269-ე მუხლის მე-7 ნაწილის საფუძველზე ითხოვს გათავისუფლდეს დაკისრებული სანქციისგან.\nრაც შეეხება მომჩივნის მოთხოვნას დაკისრებული ჯარიმა-საურავისგან გათავისუფლებაზე, საბჭო ვერ იმსჯელებს აღნიშნულ საკითხზე, ვინაიდან განსახილველ შემთხვევაში სადავოა (გასაჩივრებულია) საბჭოს 13.10.2021 წლის №14234/2/2021 გადაწყვეტილების აღსრულების საკითხი - რამდენად სწორად და სრულად აღსრულდა აღნიშნული გადაწყვეტილება აუდიტის დეპარტამენტის მიერ. შესაბამისად, საბჭო ვერ გასცდება აღნიშნულ ფარგლებს.\nზემოთ აღნიშნული გარემოებების გათვალისწინებით, საბჭოს მიაჩნია, რომ საბჭოს 13.10.2021 წლის №14234/2/2021 გადაწყვეტილება აუდიტის დეპარტამენტის მიერ აღსრულებულია მიღებული გადაწყვეტილების შესაბამისად და არ არსებობს საჩივრის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nსაჩივრის დაკმაყოფილებაზე უარის თქმა სსკ-ის 304-ე მუხლის 2​ პრიმა ნაწილით გათვალისწინებულ შემთხვევაში\nსაგადასახადო დეკლარაციაში/გაანგარიშებაში გადასახადის შემცირება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n14\n\nდოკუმენტის დათვალიერება\n\ninfohub@rs.ge",
    "title": "Document e179c4a2-596e-40dd-af1d-91eaaee2334e"
  }
}