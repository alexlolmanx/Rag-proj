{
  "id": "34d67534-adfa-4083-bd51-f0b4ebea3295",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24672/2/2025\n04 აპრილი 2025\nდოკუმენტის #:\n24672/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n03 აპრილი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nგადაწყვეტილების ძალაში შესვლა და შესრულება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n2 დოკუმენტი\n3\nIII ეტაპი - სასამართლო\n0 დოკუმენტი\n№24672/2/2025\n03 აპრილი 2025\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს  „----------“ (ს/ნ ----------)\nმოპასუხე:  აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 27.03.2025 წელს განიხილა და მიიღო გადაწყვეტილება შპს ------- 31.01.2025 და 17.02.2025 წელს რეგისტრირებულ საჩივრებზე (რეგისტრაციის №24672/2/2025; №24767/2/2025). \n\n\nდავის საგანი:\nსაქართველოს ფინანსთა სამინისტროსთან არსებული დავების განხილვის საბჭოს 10.10.2024 წლის №23407/2/2024 (რეგ. 31.10.2024წ. 03/81034) გადაწყვეტილების აღუსრულებლობა. \n\n\nფაქტების აღწერა/დარიცხვის საფუძვლები\nკომპანიის საქმიანობაა გარკვეული ტანსაცმლის, თეთრეულისა და სხვადასხვა ტიპის საქონლის მიწოდება ტენდერების ფარგლებში. გადასახადის გადამხდელს შესამოწმებელ პერიოდში მოგებული აქვს რამდენიმე სახელმწიფო ტენდერი, ძირითადი კონტრაქტორია -------.\nაუდიტის დეპარტამენტის 14.02.2024 წლის №3107 ბრძანების საფუძველზე ჩატარდა კომპანიის საქმიანობის 1.01.2021 წლიდან 1.01.2024 წლამდე საანგარიშო პერიოდების კამერალური საგადასახადო შემოწმება.\nსაგადასახადო შემოწმების შედეგებზე 29.03.2024 წელს შედგა საგადასახადო შემოწმების აქტი, საიდანაც სადავო საკითხზე ირკვევა რომ:\nსაწარმოს საბუღალტრო მონაცემების შესწავლისას დადგინდა, რომ კომპანიას ნაღდი ანგარიშსწორებით შეძენილი ჰქონდა ფერწერული ტილოები/ნახატები ფიზიკური პირი --------. აღნიშნული ნახატების ნაწილზე წარდგენილი იყო მიღება-ჩაბარების აქტები, ხოლო თანხის ძირითადი ნაწილი გადახდილი იყო ავანსად მხატვრული ნამუშევრების შემდგომი მიწოდების მიზნით. ფაქტობრივი გარემოებების, კომპანიის საქმიანობის და ფინანსური მდგომარეობის გათვალისწინებით, ზემოხსენებული ოპერაცია დაკვალიფიცირდა ეკონომიკურ საქმიანობასთან დაუკავშირებელ ხარჯად. შესაბამისად, გადასახადის გადამხდელს დაერიცხა მოგების გადასახადი და დაეკისრა ჯარიმა საგადასახადო კოდექსის 275-ე მუხლით.\nშემოწმების აქტის საფუძველზე გამოიცა 22.04.2024 წლის №9257 ბრძანება და ამავე თარიღის №081- 77 საგადასახადო მოთხოვნა. \nაღნიშნული აქტები 2024 წლის 3 და 28 მაისს გასაჩივრდა შემოსავლების სამსახურში, რომლის 13.06.2024 წლის №13930 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაბჭოს 10.10.2024 წლის №23407/2/2024 (რეგ. 31.10.2024წ. 03/81034) გადაწყვეტილებით საჩივრები დაკმაყოფილდა ნაწილობრივ; ნაწილობრივ გაუქმდა შემოსავლების სამსახურის 13.06.2024 წლის №13930 ბრძანება; აუდიტის დეპარტამენტს დაევალა პირველი დავის საგნის ნაწილში იხელმძღვანელოს ამ გადაწყვეტილების შესაბამისად და სათანადო საფუძვლების არსებობის შემთხვევაში, განახორციელოს გადასახადის გადამხდელის საგადასახადო ვალდებულებების კორექტირება (შემცირება) და შედეგების მომჩივნის პირადი აღრიცხვის ბარათზე ასახვა; დანარჩენ ნაწილში საჩივრები არ დაკმაყოფილდა.\nმომჩივანმა 31.01.2025 და 17.02.2025 წელს მომართა საბჭოს 10.10.2024 წლის №23407/2/2024 (რეგ. 31.10.2024წ. 03/81034) გადაწყვეტილების აღუსრულებლობაზე. \n\n\nმომჩივნის არგუმენტაცია\nდავების განხილვის საბჭოს გადაწყვეტილების მე-3 პუნქტის თანახმად, აუდიტის დეპარტამენტს დაევალა პირველი დავის საგნის ნაწილში (ფერწერული ტილოების შეძენასთან დაკავშირებით) იხელმძღვანელოს მიღებული გადაწყვეტილების შესაბამისად და სათანადო საფუძვლების არსებობის შემთხვევაში, განახორციელოს გადასახადის გადამხდელის საგადასახადო ვალდებულებების კორექტირება (შემცირება).\nაღსანიშნია, რომ საბჭოს გადაწყვეტილების მიღების შემდგომ, აუდიტორმა გამოითხოვა დამატებითი დოკუმენტაცია, რომელიც დაუყოვნებლივ იქნა მიწოდებული კომპანიის მხრიდან. თუმცა, დოკუმენტაციის მიწოდების შემდეგ, მიუხედავად მრავალი მცდელობისა, ვერ ხერხდება აუდიტორთან კომუნიკაცია და ინფორმაციის მიღებას საქმის მიმდინარეობასთან დაკავშირებით.\nაღნიშნულიდან გამომდინარე, ითხოვს საქართველოს ფინანსთა სამინისტრომ გაუწიოს შუამდგომლობას აუდიტის დეპარტამენტთან, რათა დროულად იქნას განხილული საკითხი და უზრუნველყოფილი იქნას საბჭოს გადაწყვეტილების აღსრულება კანონმდებლობით დადგენილ ვადებში. ასევე, ითხოვს დახმარებას ინფორმაციის მიღებაში საქმის მიმდინარეობის შესახებ, გამოთხოვილ იქნას აუდიტის დეპარტამენტისგან დეტალური ინფორმაცია დავების განხილვის საბჭოს გადაწყვეტილების აღსრულების მიმდინარეობის შესახებ, მათ შორის, განხორციელებული ღონისძიებების თაობაზე, აღსრულების მიმდინარე ეტაპის შესახებ, აღსრულების ვადების თაობაზე. ასევე, დაევალოს აუდიტის დეპარტამენტს, წარდგენილი დოკუმენტაციის საფუძველზე, განახორციელოს საგადასახადო ვალდებულებების შემცირების მიზნით შესაბამისი კორექტირება დავების განხილვის საბჭოს გადაწყვეტილების შესაბამისად, უზრუნველყოს, როგორც დაინტერესებული მხარის, მონაწილეობა აღნიშნული საჩივრის განხილვის პროცესში და საბჭოს გადაწყვეტილების დროული და სრულყოფილი აღსრულება კანონმდებლობით დადგენილ ვადებში. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივრები არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 306-ე მუხლის მე-3 ნაწილის თანახმად, მომჩივანს უფლება აქვს, მიმართოს დავის განმხილველ ორგანოს და მიაწოდოს მას ინფორმაცია ადმინისტრაციული ორგანოს მიერ გადაწყვეტილების აღსრულების შეფერხების შესახებ. \nმომჩივანი მიუთითებს, რომ საბჭოს გადაწყვეტილების მიღების შემდგომ, აუდიტორმა გამოითხოვა დამატებითი დოკუმენტაცია, რომელიც დაუყოვნებლივ იქნა მიწოდებული კომპანიის მხრიდან. თუმცა, დოკუმენტაციის მიწოდების შემდეგ, მიუხედავად მრავალი მცდელობისა, ვერ ხერხდება აუდიტორთან კომუნიკაცია და ინფორმაციის მიღებას საქმის მიმდინარეობასთან დაკავშირებით. აღნიშნულიდან გამომდინარე, ითხოვს საბჭომ გაუწიოს შუამდგომლობა აუდიტის დეპარტამენტთან, რათა დროულად იქნას განხილული საკითხი და უზრუნველყოფილი იქნას საბჭოს გადაწყვეტილების აღსრულება კანონმდებლობით დადგენილ ვადებში.\nსაბჭოს 10.10.2024 წლის №23407/2/2024 (რეგ. 31.10.2024წ. 03/81034) გადაწყვეტილებით საჩივრები დაკმაყოფილდა ნაწილობრივ. საბჭოს მიაჩნია, რომ აუდიტის დეპარტამენტს უნდა დაევალოს,\nგამოიკვლიოს კომპანიის მიერ განხორციელებული სადავო ოპერაციის რეალურობა, გამოითხოვოს ინფორმაცია მხარეებისგან, მათ შორის, იმ ფართის მფლობელისგან, სადაც განლაგებული და შენახულია შეძენილი ფერწერული ტილოები და მიღებული ინფორმაციის შედეგად, თუ დადასტურდება, რომ ოპერაცია რელურად განხორციელდა, ფერწერული ტილოები შეძენილია, თანხა გადახდილია და ეჭვგარეშეა, რომ უკავშირდება კომპანიის ეკონომიკურ საქმიანობას, აუდიტის დეპარტამენტმა განხორციელებული ოპერაცია - ფერწერული ტილოების შეძენა განიხილოს კომპანიის საინვესტიციო ქონებად და სათანადო საფუძვლების არსებობის შემთხვევაში, განახორციელოს გადასახადის გადამხდელის საგადასახადო ვალდებულებების კორექტირება (შემცირება).\nაღნიშნულიდან გამომდინარე, საბჭოს 10.10.2024 წლის №23407/2/2024 (რეგ. 31.10.2024წ. 03/81034) გადაწყვეტილებით აუდიტის დეპარტამენტს დაევალა მომჩივნის საგადასახადო ვალდებულებები განსაზღვროს გადაწყვეტილების შესაბამისად და უზრუნველყოს შედეგების ასახვა გადასახადის გადამხდელის პირადი აღრიცხვის ბარათზე.\nსაბჭოს სხდომაზე საჩივრის ზეპირი განხილვისას აუდიტის დეპარტამენტის წარმომადგენლის განმარტებით მიმდინარეობს საბჭოს გადაწყვეტილების აღსრულება, შესაბამისად გადაწყვეტილების აღუსრულებლობას ან აღსრულების არამართლზომიერ შეფერხებას ადგილი არ აქვს. აღსრულების ფარგლებში დაგეგმილია და ხორციელდება შესაბამისი კონტროლის პროცედურები, რომლის დასრულების შემდეგაც გამოიცემა შესაბამისი დასკვნა.\nზემოაღნიშნულიდან გამომდინარე, აუდიტის დეპარტამენტის მიერ მოწოდებული ინფორმაციის გათვალისწინებით, ვინაიდან მიმდინარეობს საკითხის დამატებითი მოკვლევა, საბჭოს მიაჩნია, რომ აუდიტის დეპარტამენტის მიერ საქართველოს ფინანსთა სამინისტროსთან არსებულ დავების განხილვის საბჭოს 10.10.2024 წლის №23407/2/2024 (რეგ. 31.10.2024წ. 03/81034) გადაწყვეტილების აღსრულების არამართლზომიერი შეფერხება არ იკვეთება. ამდენად, არ არსებობს საჩივრების დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივრები არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსხვადასხვა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n29\n\nდოკუმენტის დათვალიერება\n\ninfohub@rs.ge",
    "title": "Document 34d67534-adfa-4083-bd51-f0b4ebea3295"
  }
}