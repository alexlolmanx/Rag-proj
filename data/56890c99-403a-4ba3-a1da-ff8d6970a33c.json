{
  "id": "56890c99-403a-4ba3-a1da-ff8d6970a33c",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22405/2/2024\n15 მაისი 2024\nდოკუმენტის #:\n22405/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n13 მაისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ეკონომიკური საქმიანობით მიღებული შემოსავლები, დღგ-ით დასაბეგრი ოპერაციები\nჩამოტვირთვა\nგაზიარება\n1\nI ეტაპი - შემოსავლების სამსახური\n2 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\n№22405/2/2024\n13 მაისი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ი/მ ------- (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 26.04.2024 წელს განიხილა და მიიღო გადაწყვეტილება ი/მ ------- 28.02.2024 წელს რეგისტრირებულ საჩივარზე (რეგისტრაციის №22405/2/2024).\n\n\nდავის საგანი:\nარაპირდაპირი მეთოდით განსაზღვრული ფასნამატი და შემოსავლების სამსახურის 15.06.2023 წლის №13552 ბრძანების აღსრულების შედეგები. \n\n\nგასაჩივრებული გადაწყვეტილება:\n1. აუდიტის დეპარტამენტის 2022 წლის 13 ივლისის №081-122 საგადასახადო მოთხოვნა;\n2. აუდიტის დეპარტამენტის 2023 წლის 13 დეკემბრის №081-314 საგადასახადო მოთხოვნა;\n3. შემოსავლების სამსახურის 2024 წლის 19 თებერვლის №3375 ბრძანება.\n\n\nდარიცხული თანხა: 339 556 ლარი.\nმათ შორის:\nგადასახადი - 201 283\nდღგ - 83 398\nსაშემოსავლო გადასახადი - 117 885\nჯარიმა - 75 455 \nსაურავი - 62 818\n\n\nფაქტების აღწერა\nგადასახადის გადამხდელის საქმიანობაა მეორადი საბურავების შეძენა-რეალიზაცია, როგორც საცალო, ასევე საბითუმო.\nშემოსავლების სამსახურის აუდიტის დეპარტამენტის 2022 წლის 14 მარტის №6368 ბრძანების საფუძველზე ჩატარდა მომჩივნის საქმიანობის 2019 წლის 1 იანვრიდან 2022 წლის 1 აპრილამდე პერიოდის კამერალური საგადასახადო შემოწმება. შემოწმების შედეგები აისახა 2022 წლის 29 ივნისის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\nმომჩივანი საბურავების იმპორტს ახორციელებს გერმანიიდან. შეძენის დოკუმენტებში (ინვოისები) საბურავები ასახულია რაოდენობრივად. შესაბამისად, არ არის განსაზღვრული საბურავების ზომები და ხარისხები. გადასახადის გადამხდელს არ წარუდგენია ბუღალტრული აღრიცხვა და სასაქონლომატერიალური მარაგების მოძრაობის ცხრილები. ამასთან, საგადასახადო მონიტორინგის დეპარტამენტის მიერ განხორციელდა საბურავების ფაქტობრივი ნაშთების ინვენტარიზაცია, რომლის საფუძველზეც გამოვლინდა საბურავების რაოდენობრივი ნაშთი. საგადასახადო კოდექსის 73-ე მუხლის საფუძველზე დასაბეგრი შემოსავლები განისაზღვრა არაპირდაპირი მეთოდით. კერძოდ, საბურავების საცალო სარეალიზაციო ფასი განისაზღვრა ინვენტარიზაციის შედეგად დადგენილი ფაქტობრივად არსებული საბურავების სარეალიზაციო ფასების საფუძველზე. შედეგად, საშუალო სარეალიზაციო ფასმა შეადგინა 41 ლარი, დღგ-ის გარეშე (ფასნამატის კუთხით აღნიშნული ფასები მერყეობს 100%-ის ფარგლებში). გარდა ამისა შესწავლილია: 1) ის სასაქონლო ზედნადებები და საგადასახადო ანგარიშ-ფაქტურები, რომლებიც გამოწერილია მომჩივნის მიერ „საცალო“ რეალიზაციაზე მცირე რაოდენობით (აღნიშნული ანალიზით საცალო სარეალიზაციო ფასმა შეადგინა 66 ლარი); 2) სხვა ანალოგიური საქმიანობის მქონე პირების ფასნამატები და საბურავების საშუალო სარეალიზაციო ფასები, რომლის საფუძველზეც გამოვლენილი სარეალიზაციო ფასები აღემატება ინვენტარიზაციის მასალებში დაფიქსირებულ ფასებს. ზემოაღნიშნულიდან გამომდინარე, შემოწმების შედეგად გამოვლენილი რეალიზებული საბურავების რაოდენობის და ინვენტარიზაციის მასალებით დადგენილი სარეალიზაციო ფასის (41 ლარი) საშუალებით გაანგარიშდა მეწარმის დასაბეგრი ბრუნვები. შედეგად, გაიზარდა გადასახადის გადამხდელის მიერ დეკლარირებული ერთობლივი შემოსავალი და დღგ-ით დასაბეგრი ბრუნვა. მომჩივანს დაერიცხა გადასახადები და დაეკისრა საგადასახადო კოდექსის 275-ე მუხლით გათვალისწინებული ჯარიმა.\nშემოწმების აქტის საფუძველზე გამოიცა აუდიტის დეპარტამენტის 2022 წლის 13 ივლისის №18417 ბრძანება და №081-122 საგადასახადო მოთხოვნა. მომჩივანს დამატებით გადასახდელად განესაზღვრა 297 364 ლარი.\nაღნიშნული საგადასახადო მოთხოვნა 2022 წლის 16 აგვისტოს გასაჩივრდა შემოსავლების სამსახურში, რომელმაც 2022 წლის 5 სექტემბრის №22831 ბრძანებით, საგადასახადო კოდექსის 301-ე მუხლის „ე“ ქვეპუნქტის საფუძველზე, განუხილველი დატოვა საჩივარი მისი წარდგენის კანონით დადგენილი ვადის დარღვევის გამო.\nშემოსავლების სამსახურის 2022 წლის 5 სექტემბრის №22831 ბრძანება 7.09.2022 წელს გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში, რომელმაც 3.02.2023 წლის №17718/2/2022 გადაწყვეტილებით დააკმაყოფილა საჩივარი. გაუქმდა შემოსავლების სამსახურის 2022 წლის 5 სექტემბრის №22831 ბრძანება და საჩივარი დაუბრუნდა ამავე სამსახურს განსახილველად.\nშემოსავლების სამსახურმა განიხილა დაბრუნებული საჩივარი და 2023 წლის 15 ივნისის №13552 ბრძანებით ნაწილობრივ დააკმაყოფილა იგი. არაპირდაპირი მეთოდის გამოყენებით განსაზღვრული ფასნამატის დაზუსტების მიზნით, დაევალა აუდიტის დეპარტამენტს, იხელმძღვანელოს ამავე დეპარტამენტში არსებული ინფორმაციით, კერძოდ, მსგავსი საქმიანობის განმახორციელებელ აუდირებულ გადამხდელებთან დადგენილი მონაცემებით და სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება). დანარჩენ ნაწილში საჩივარი არ დაკმაყოფილდა. \nშემოსავლების სამსახურის 2023 წლის 15 ივნისის №13552 ბრძანება 5.07.2023 წელს გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში, რომელმაც 27.12.2023 წლის №20175/2/2023 გადაწყვეტილებით ნაწილობრივ დააკმაყოფილა საჩივარი და ხელახლა განსახილველად (გადასახადის გადამხდელის მონაწილეობით) დაუბრუნა შემოსავლების სამსახურს.\nამასთან, შემოსავლების სამსახურის 15.06.2023 წლის №13552 ბრძანების აღსრულების შედეგად, გამოიცა აუდიტის დეპარტამენტის 30.11.2023 წლის დასკვნა, 13.12.2023 წლის №31439 ბრძანება და №081- 314 საგადასახადო მოთხოვნა, რომელთა შესაბამისად მომჩივანს შეუმცირდა დარიცხული თანხა 32 095 ლარით.\nკორექტირებული საგადასახადო მოთხოვნა 2024 წლის 11 იანვარს გასაჩივრდა შემოსავლების სამსახურში. შემოსავლების სამსახურმა განიხილა წარდგენილი საჩივარი დავების განხილვის საბჭოს მიერ დაბრუნებულ საჩივართან ერთად და 2024 წლის 19 თებერვლის №3375 ბრძანებით ნაწილობრივ დააკმაყოფილა იგი. დაევალა აუდიტის დეპარტამენტს, იხელმძღვანელოს ამავე დეპარტამენტში არსებული ინფორმაციით, კერძოდ, მსგავსი საქმიანობის განმახორციელებელ აუდირებულ გადამხდელებთან დადგენილი ფასნამატით და აღნიშნულის გათვალისწინებით, განახორციელოს საგადასახადო ვალდებულებების კორექტირება (შემცირება). დანარჩენ ნაწილში საჩივარი არ დაკმაყოფილდა. \nშემოსავლების სამსახურის 2024 წლის 19 თებერვლის №3375 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 136-ე, 49-ე, 61-ე, 73-ე, მე-80, მე-100, 102-ე, მე-2, 160-ე, 161-ე, 158-ე, 159-ე, 163-ე, 164-ე, 43-ე მუხლებზე და საქართველოს ზოგადი ადმინისტრაციული კოდექსის 96-ე მუხლზე.\nწარდგენილ საჩივარში გადასახადის გადამხდელი განმარტავს, რომ მეორადი საბურავების ბიზნესის სპეციფიკიდან გამომდინარე, პირველ ეტაპზე ხდება იმპორტირებული საქონლიდან რეალიზება საშუალო ხარისხის დაბალი სარეალიზაციო ფასიანი მეორადი საბურავების, საქონლის ნაშთად კი რჩება უკვე უკეთესი ხარისხის და შესაბამისად მაღალ ფასიანი საქონელი. ინვენტარიზაციის შედეგად დაფიქსირებული მაღალი ფასნამატის გამომწვევი ერთ-ერთი მიზეზიც ზუსტად ამით არის განპირობებული. ამასთან, არასამართლიანია ინვენტარიზაციის ფასნამატის (ფასის) გავრცელება წინა საანგარიშო პერიოდებზეც, ვინაიდან არ იძლევა რეალურ სურათს, იმ ფაქტობრივი გარემოებებიდან გამომდინარე, რომ 2022 წლის დასაწყისში, როდესაც ინვენტარიზაცია ჩატარდა მკვეთრად იყო უკვე გაზრდილი საქართველოში ყველა საქონელსა თუ მომსახურებაზე ფასები, რამაც შესაბამისად იძულებული გახადა გაეზარდა სარეალიზაციო ფასები მეორად საბურავებზეც საშუალოდ 20%-30%-ით იმის გამოც, რომ გაიზარდა თავად გერმანიაში მეორადი საბურავების ფასები, ასევე გაიზარდა სატრანსპორტო გადაზიდვის ხარჯებიც. გარდა ამისა, დოკუმენტური რეალიზაციის წილი მთლიან რეალიზაციაში შეადგენს 43%-ს და უფრო რეალური იქნება თუკი გავრცელდება დოკუმენტური რეალიზაციის საშუალო შეწონილი ფასი, რომელიც შეადგენს 30,32 ლარს (ერთეული საქონლის სარეალიზაციო ფასები მერყეობს 20 ლარიდან 309 ლარის ჩათვლით), ნაცვლად ინვენტარიზაციით დადგენილი 41 ლარისა. მომჩივანი ითხოვს დაევალოს აუდიტის დეპარტამენტს არაპირდაპირი მეთოდით შემოსავლის გაანგარიშებისას რეალიზებული პროდუქციის თვითღირებულებაზე (რაოდენობაზე) გაავრცელოს დოკუმენტური ფასნამატი (ფასი), ნაცვლად ინვენტარიზაციის ფასნამატისა (ფასისა) და გადასახადის გადამხდელის მონაწილეობით გაასწოროს ტექნიკური შეცდომები.\n2024 წლის 11 იანვარს წარდგენილ საჩივარში გადასახადის გადამხდელი არ ეთანხმება გადაანგარიშების შედეგებს და განმარტავს, რომ შესამოწმებელ პერიოდში გადასახადის გადამხდელის საწყისი სასაქონლო-მატერიალური ფასეულობების ნაშთი იყო 0 ერთეული, სააღრიცხვო დოკუმენტაციის შესაბამისად იმპორტირებული მეორადი საბურავების რაოდენობამ შეადგინა 25 696 ცალი საბურავი, ხოლო სასაქონლო ზედნადებებით რეალიზებულია 7 886 ერთეული საბურავი, 2022 წლის 18 მარტის მდგომარეობით კი საგადასახადო მონიტორინგის დეპარტამენტის მიერ ჩატარებული სასაქონლომატერიალური ფასეულობების ინვენტარიზაციის შედეგად დადგენილმა საბოლოო ნაშთმა რაოდენობრივად შეადგინა 7 436 ცალი საბურავი. აქედან გამომდინარე, რეალიზებული პროდუქციის რაოდენობამ შესამოწმებელ პერიოდში შეადგინა 18 260 ცალი საბურავი, საიდანაც სასაქონლო ზედნადებებით გაყიდულია 7 886 ცალი მეორადი საბურავი (დოკუმენტური რეალიზაციის წილი მთლიან გაყიდვებში აღემატება 43%-ს). ამრიგად, ერთეულის საშუალო თვითღირებულება არის 26 ლარი, დოკუმენტური საშუალო სარეალიზაციო ფასი 30,32 ლარი (ანუ საშუალო დოკუმენტური ფასნამატია 17%). დოკუმენტური რეალიზაციის ხვედრითი წილია 43%. აუდიტორს საშუალო სარეალიზაციო ფასი მიყენებული აქვს 72 ლარი ანუ გავრცელებული ფასნამატია 176%, რაც რეალობას არ შეესაბამება. შესაბამისად, უნდა მოხდეს დოკუმენტური ფასნამატის (ან ერთეულის საშუალო ფასის) გავრცელება ან, უკიდურეს შემთხვევაში, აუდირებული 30%-იანი ფასნამატის გავრცელება.\nზემოხსენებული სამართლებრივი ნორმების, დადგენილი ფაქტობრივი გარემოებებისა და გადასახადის გადამხდელის წარდგენილი არგუმენტების გათვალისწინებით, შემოსავლების სამსახურმა მიიჩნია, რომ სადავო საკითხთან დაკავშირებით, უნდა დაევალოს აუდიტის დეპარტამენტს, იხელმძღვანელოს ამავე დეპარტამენტში არსებული ინფორმაციით, კერძოდ, მსგავსი საქმიანობის განმახორციელებელ აუდირებულ გადამხდელებთან დადგენილი ფასნამატით და აღნიშნულის გათვალისწინებით, განახორციელოს საგადასახადო ვალდებულებების კორექტირება (შემცირება).\n\n\nმომჩივნის არგუმენტაცია \nშემოსავლების სამსახურის ბრძანებით საჩივარი არ დაკმაყოფილდა საშუალო შეწონილი დოკუმენტური ფასნამატის (ფასის) გამოყენების ნაწილში.\nმომჩივანი მიუთითებს საგადასახადო კოდექსის 49-ე, 73-ე, 267-ე მუხლებზე და აღნიშნავს, რომ არაპირდაპირი მეთოდის გამოყენების წინაპირობის არსებობის შემთხვევაში, საგადასახადო ორგანო უფლებამოსილია საგადასახადო ვალდებულება განსაზღვროს არაპირდაპირი მეთოდით, მაგრამ არაპირდაპირი მეთოდი უნდა გამოიყენოს არსებულ სააღრიცხვო და სხვა დოკუმენტაციაში მოცემული ინფორმაციის/მონაცემების შედარებისა და ანალიზის საფუძველზე და გამოცემულ ინდივიდუალურ ადმინისტრაციულ-სამართლებრივ აქტში ასახოს საგადასახადო ვალდებულების განსაზღვრისთვის არსებითი მნიშვნელობის მქონე ყველა არგუმენტი, ფაქტობრივი გარემოება და მტკიცებულება. საგადასახადო ვალდებულების განსაზღვრის როგორც პირდაპირი (დოკუმენტური), ისე არაპირდაპირი მეთოდის მიზანი ერთია - მაქსიმალურად ობიექტურად და სამართლიანად განისაზღვროს გადასახადის გადამხდელის საგადასახადო ვალდებულება. ამასთან, ვინაიდან არაპირდაპირი მეთოდის გამოყენება დოკუმენტაციის ნაკლებობითაა განპირობებული, მოცემული ნაკლებობა უნდა შეივსოს შესაბამისი დოკუმენტაციის/ინფორმაციის ყოველმხრივი, ლოგიკური, ობიექტური ანალიზით.\n„საგადასახდო ორგანო ვალდებულია საგადასახდო ვალდებულების განსაზღვრისას იხელმძღვანელოს მის ხელთ არსებული ნებისმიერი ოფიციალური ინფორმაციით/ დოკუმენტაციით, მტკიცებულებებით და ჯეროვანი ანალიზისა და შესაბამისი დასაბუთების საფუძველზე, განახორციელოს მათი გათვალისწინება გადასახადის გადამხდელის საგადასახდო ვალდებულებების განსაზღვრისას“ (იხ. 07.06.2022 წ. სუსგ №-------). შესაბამისად, თუ არსებობს საგადასახადო ვალდებულების არაპირდაპირი მეთოდის გამოყენების წინაპირობა და საქმიანობის სპეციფიკიდან გამომდინარე, კერძოდ, სავაჭრო საქმიანობის შემთხვევაში, მიზანშეწონილია ფასნამატის მეთოდის გამოყენება, მაშინ საგადასახადო ორგანომ სრულად უნდა გაანალიზოს გადასახადის გადამხდელის საქმიანობის შესახებ საგადასახადო ორგანოში არსებული ინფორმაცია საქონლის შესყიდვა-გაყიდვასთან დაკავშირებით. „საკასაციო პალატა განმარტავს, რომ სავაჭრო ფასნამატი არის პროდუქტის შესყიდულ ღირებულებასა და მის გასაყიდ ფასს შორის სხვაობა“ (იხ. 07.06.2022 წ. სუსგ №-------). საგადასახადო ვალდებულების განსაზღვრის მიზნით ფასნამატის გამოანგარიშება უნდა მოხდეს განსაკუთრებული სიფრთხილით, არსებული ინფორმაციის სრული და ყოველმხრივი ანალიზით, ვინაიდან „ცალსახაა, რომ რაც უფრო მაღალია ფასნამატი, მით უფრო იზრდება საბოლოო მოხმარებისათვის გამიზნული საქონლის ფასი და შესაბამისად საწარმოს მოგება“ (იხ. 07.06.2022 წ. სუსგ №-------) და შესაბამისი საგადასახადო ვალდებულებები.\nსაქართველოს უზენაესმა სასამართლომ ერთ-ერთ საქმეზე, არაპირდაპირი მეთოდის წინაპირობის არსებობის შემთხვევაში, სწორად მიიჩნია, რომ „შემოწმების მიერ წლების მიხედვით განსაზღვრულ იქნა დოკუმენტურად რეალიზებული საქონლის მიხედვით მიღებული საშუალო შეწონილი წლიური ფასნამატი, რომელიც გავრცელებულ იქნა რეალიზებული პროდუქციის თვითღირებულებაზე (დოკუმენტურად რეალიზებული საქონლის გარდა)“ (იხ. 21.05.2020 წ. სუსგ №-------). დოკუმენტური საშუალო შეწონილი ფასნამატის გამოყენება საგადასახადო აუდიტში და საგადასახადო დავებში მიღებული პრაქტიკაა. მაგალითად, ერთ-ერთ საქმეზე შემოსავლების სამსახურის ბრძანებით „აუდიტის დეპარტამენტს დაევალა გადამხდელის მიერ რეალიზებულ საქონელზე შესაბამის პერიოდში გამოწერილ პირველად დოკუმენტებში დაფიქსირებული საშუალო შეწონილი ფასნამატის საქონლის სახეობების მიხედვით გავრცელება, ხოლო იმ სახეობის საქონელზე, რომელზედაც ვერ დაადგინეს დოკუმენტალური ფასნამატი, დოკუმენტალურად დადასტურებული საშუალო შეწონილი ფასნამატის გავრცელება“ (24.01.2017 წ. სუსგ №-------). მეტიც, როდესაც ფასნამატის გამოანგარიშება შესაძლებელია პირველადი დოკუმენტაციისა და ინვენტარიზაციის მასალების საფუძველზე, არსებობს საგადასახადო დავების პრაქტიკა, როდესაც გამოიყენება ამ ორი მეთოდით განსაზღვრული ფასნამატებიდან უმცირესი. მაგალითად, ერთ-ერთ საქმეზე შემოსავლების სამსახურის ბრძანებით დადგინდა: „დაევალოს აუდიტის დეპარტამენტს ფასნამატის განსაზღვრა განახორციელოს გადასახადის გადამხდელის პირველად დოკუმენტაციაში ასახულ ფასნამატსა და ინვენტარიზაციის შედეგად გამოვლენილ ფასნამატის მონაცემებს შორის უმცირესი მაჩვენებლით (გადასახადის გადამხდელის მიერ დეკლარირებული ფასნამატის ფარგლებში) და აღნიშნულის გათვალისწინებით უზრუნველყოს შემოწმების აქტით დარიცხული თანხების შესაბამისი კორექტირება (შემცირება) (შემოსავლების სამსახურის 16.10.2015 წ. №38397).\nშემოსავლების სამსახურის 3.10.2023 წლის №24392 ბრძანებით დამტკიცებული „პირის საგადასახადო ვალდებულების არაპირდაპირი მეთოდით განსაზღვრის შესახებ“ მეთოდური მითითების მე-6 მუხლის პირველი პუნქტის თანახმად, საგადასახადო ორგანოს მიერ პირის საგადასახადო ვალდებულების არაპირდაპირი მეთოდით განსაზღვრა ხორციელდება ორი სავალდებულო საფეხურის გავლით: ა) პირველი საფეხური - საფუძვლის დადგენა; ბ) მეორე საფეხური - მეთოდის შერჩევა-გამოყენება.\nმეთოდური მითითების მე-15 მუხლის მე-2 პუნქტში განსაზღვრულია არაპირდაპირი მეთოდის შემდეგი სახეები: ა) ფასნამატის მეთოდი; ბ) დანახარჯების მეთოდი; გ) შედარების მეთოდი; დ) სხვა ალტერნატიული მეთოდი.\nმეთოდური მითითების მე-15 მუხლის მე-3 პუნქტის თანახმად, არაპირდაპირი მეთოდების გამოყენება რეკომენდებულია: ა) ფასნამატის მეთოდი - ვაჭრობაში; ბ) დანახარჯების მეთოდი - წარმოებაში და მომსახურების გაწევაში; გ) შედარების მეთოდი - სააღრიცხვო დოკუმენტაციის უქონლობისას.\nმეთოდური მითითების მე-19 მუხლის მე-3 პუნქტის თანახმად, ფასნამატების დადგენის წყარო შეიძლება იყოს: ა) პირველი - სააღრიცხვო დოკუმენტაცია, რომლითაც იდენტიფიცირებადია პირის რეალიზაცია (შემდგომში - „დოკუმენტური ფასნამატი“); ბ) მეორე - პირთან ჩატარებული მიმდინარე კონტროლის ღონისძიებ(ებ)ით, კერძოდ, ინვენტარიზაციითა და დათვალიერებით, დაფიქსირებული ინფორმაცია (შემდგომში - „მიმდინარე კონტროლის ფასნამატი“); გ) მესამე - შესადარისი პირის ან ამავე პირის სხვა საგადასახადო შემოწმების მასალები (შემდგომში - „სხვა შემოწმების ფასნამატი“); დ) მეოთხე - შესადარისი მესამე პირებიდან გამოთხოვილი ინფორმაცია (შემდგომში - „მესამე პირების ფასნამატი“); ე) მეხუთე - საგადასახადო ორგანოს ხელთ არსებული ნებისმიერი სხვა ინფორმაცია (შემდგომში - „სხვა ფასნამატი“).\nმეთოდური მითითების მე-20 მუხლის მე-3 პუნქტის თანახმად, ფასნამატები გამოიყენება შემდეგი რიგითობით: ა) პირველი - „დოკუმენტური ფასნამატი“; ბ) მეორე - „მიმდინარე კონტროლის ფასნამატი“; გ) მესამე - „სხვა შემოწმების ფასნამატი“; დ) მეოთხე - „მესამე პირების ფასნამატი“; ე) მეხუთე - „სხვა ფასნამატი“.\nამავე მუხლის მე-4 პუნქტის თანახმად, ყოველი მომდევნო ფასნამატი გამოიყენება მხოლოდ იმ შემთხვევაში, თუ წინა ფასნამატის თაობაზე არ მოიპოვება სათანადო ინფორმაცია ან/და ვერ კმაყოფილდება შესაბამისი ფასნამატის დადგენილად მიჩნევის პირობა.\nგანსახილველ შემთხვევაში, შემოსავლების სამსახურმა, მეთოდური მითითების ტერმინოლოგიის მიხედვით, მომჩივნის მოთხოვნა დოკუმენტური ფასნამატის გამოყენების თაობაზე უარყო ყოველგვარი მსჯელობის გარეშე და აუდიტის დეპარტამენტს დაავალა, გამოეყენებინა „სხვა შემოწმების ფასნამატი“. შესაბამისად, შემოსავლების სამსახურმა არ დაიცვა მის მიერვე დადგენილი წესი (მეთოდური მითითება) და პრაქტიკა, რომლის თანახმად, აუდირებული ფასნამატი („სხვა შემოწმების ფასნამატი) გამოიყენება იმ შემთხვევაში, როდესაც ფასნამატის განსაზღვრა შეუძლებელია პირველადი სააღრიცხვო დოკუმენტაციითა და მიმდინარე კონტროლის პროცედურებით (მათ შორის, ინვენტარიზაციით). მართალია, შემოსავლების სამსახურს შეეძლო გამოეყენებინა „სხვა შემოწმების ფასნამატი“, მაგრამ იმ შემთხვევაში, თუ დაასაბუთებდა, რომ არ არსებობდა დოკუმენტური და მიმდინარე კონტროლის ფასნამატების განსაზღვრის წყაროები. ჯერ ერთი, ამგვარი დასაბუთება შემოსავლების სამსახურს არ მიუთითებია და, მეორე, გადასახადის გადამხდელთან სახეზეა როგორც დოკუმენტური, ისე მიმდინარე კონტროლის ფასნამატის წყაროები. განსახილველ შემთხვევაში, არსებობდა როგორც დოკუმენტური რეალიზაციები, ისე სასაქონლო-მატერიალურ ფასეულობათა ინვენტარიზაციის მასალები. შესაბამისად, თუ შემოსავლების სამსახური დაასაბუთებდა, რომ დოკუმენტური ფასნამატის გამოყენება არ იყო სარწმუნო (შესაბამისი), მაშინ მას უნდა მიეღო დოკუმენტებისა და ინვენტარიზაციის მონაცემების კომბინაციის საფუძველზე ფასნამატის დადგენის გადაწყვეტილება. შემოსავლების სამსახურმა არ გაითვალისწინა, რომ სხვა გადამხდელის ფასნამატის გამოყენება უკიდურესი ზომაა, რომელიც მაშინ უნდა იქნეს გამოყენებულ, როდესაც მოცემულ გადასახადის გადამხდელთან მიმართებაში შეუძლებელია დოკუმენტური ან/და ინვენტარიზაციის ფასნამატის დადგენა. შემოსავლების სამსახურმა ისიც არ გაითვალისწინა, რომ „სხვა გადამხდელის“ ფასნამატის შერჩევა უნდა მოხდეს მრავალმხრივი ანალიტიკური მუშაობის საფუძველზე. კერძოდ, „სხვა გადამხდელის“ ფასნამატის შერჩევისას გათვალისწინებულ უნდა იქნეს ისეთი ფაქტორები, როგორიცაა საქმიანობის ტერიტორია, საქმიანობის სახე (საბითუმო, საცალო, მომსახურებასთან კომბინირებული), იმპორტირებული საქონლის ხარისხი (მათ შორის, იმპორტირებული საქონლის ვარგისიანობის %). ამ სამუშაოების სრულყოფილად შესრულების გარანტიები კი არ არსებობს იმ პირობებში, როდესაც საიდუმლოების საფუძვლით მომჩივანს არ ეცნობება ინფორმაცია და, შესაბამისად, არ აქვს გადამოწმების შესაძლებლობა, შემოწმებული გადამხდელებიდან კონკრეტული გადამხდელის ფასნამატი რა კრიტერიუმის მიხედვით შეირჩა.\nშემოწმებულ პერიოდში გადასახადის გადამხდელის მიერ მეორადი საბურავების შეძენისა და რეალიზაციის მაჩვენებლები დოკუმენტური და შემოწმების მიერ გამოყენებული ფასების (ფასნამატების) მიხედვით შემდეგ სურათს იძლევა:\n \n\nმ ა ჩ ვ ე ნ ე ბ ე ლ ი (დღგ-ის ჩათვლით)\n\n\t\n\nსაწყისი ნაშთი\n\n\t\n\nშეძენა (იმპორტი)\n\n\t\n\nრეალიზაცია პირველადი დოკუმენტით\n\n\t\n\nრეალიზაცია დოკუმ. გარეშე\n\n\t\n\nსაბოლოო ნაშთი/ რეალ. ჯამი\n\n\n\n\nრაოდენობა, ცალი\n\n\t\n\n0\n\n\t\n\n25 696\n\n\t\n\n7 886\n\n\t\n\n10 374\n\n\t\n\n7 436\n\n\n\n\nთვითღირებულება, ლარი\n\n\t\n\n0\n\n\t\n\n668 131\n\n\t\n\n205 046\n\n\t\n\n269 738\n\n\t\n\n193 346\n\n\n\n\nრეალიზაცია (საშ. ფასი 30,32 ლარი)\n\n\t\n\n0\n\n\t\n\n \n\n\t\n\n239 086\n\n\t\n\n314 517\n\n\t\n\n553 603\n\n\n\n\nრეალიზაცია (ფასი 61X1.18=72)\n\n\t\n\n0\n\n\t\n\n \n\n\t\n\n239 086\n\n\t\n\n746 827\n\n\t\n\n985 913\n\n \n\n\nკერძოდ: შესამოწმებელ პერიოდში გადასახადის გადამხდელის საწყისი სასაქონლო-მატერიალური ფასეულობების ნაშთი 0-ის ტოლია, იმპორტირებული მეორადი საბურავების რაოდენობაა 25 696 ცალი, ხოლო სასაქონლო ზედნადებებით რეალიზებულია 7 886 ცალი, 2022 წლის 18 მარტის მდგომარეობით ინვენტარიზაციის შედეგად დადგენილი საბოლოო ნაშთია 7 436 ცალი. აქედან გამომდინარე, რეალიზებული საქონლის რაოდენობამ შეადგინა 18 260 ცალი, საიდანაც სასაქონლო ზედნადებებით გაყიდულია 7 886 ცალი ანუ 43,2%. ერთეული საქონლის საშუალო თვითღირებულებაა 668 131 : 25 696 = 26 ლარი, ხოლო ერთეულის დოკუმენტური საშუალო სარეალიზაციო ფასია 239 086 : 7 886 = 30,3 ლარი. შესაბამისად, საშუალო შეწონილი დოკუმენტური ფასნამატია 30,3 : 26 = 1,1654 ანუ 16,54% (მაშინ, როდესაც აუდიტის დეპარტამენტის დასკვნიდან გამომდინარე, „აუდირებული ფასი“-დან (61 ლარი დღგ-ის გარეშე) მიიღება ფასნამატი: 61*1,18 : 26 = 2,7685 ანუ 176,85%).\nმომჩივანი ითხოვს გაუქმდეს გასაჩივრებული აქტები.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე. \nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის შესაბამისად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის მე-80 მუხლის პირველი ნაწილის მიხედვით, რეზიდენტი ფიზიკური პირის საშემოსავლო გადასახადით დაბეგვრის ობიექტია დასაბეგრი შემოსავალი, რომელიც განისაზღვრება, როგორც სხვაობა კალენდარული წლის განმავლობაში მიღებულ ერთობლივ შემოსავალსა და ამ პერიოდისათვის ამ კოდექსით გათვალისწინებული გამოქვითვების თანხებს შორის.\nსაგადასახადო კოდექსის მე-100 მუხლის მე-3 ნაწილის „ბ“ ქვეპუნქტის თანახმად, ერთობლივ შემოსავალს განეკუთვნება ეკონომიკური საქმიანობით მიღებული შემოსავლები, რომლებიც დაკავშირებული არ არის დაქირავებით მუშაობასთან.\nსაგადასახადო კოდექსის 102-ე მუხლის პირველი ნაწილის „ა“ ქვეპუნქტის შესაბამისად, ეკონომიკური საქმიანობით მიღებულ შემოსავლებს განეკუთვნება საქონლის/მომსახურების მიწოდებით მიღებული შემოსავლები.\nშესაბამის პერიოდში მოქმედი საგადასახადო კოდექსის 161-ე მუხლის პირველი ნაწილის „ა“ ქვეპუნქტის მიხედვით, დღგ-ით დასაბეგრი ოპერაციაა, საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა. ხოლო დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი.\nსაგადასახადო კოდექსის 158-ე მუხლის პირველი ნაწილის თანახმად, დღგ-ით დასაბეგრ პირად (შემდგომ - დასაბეგრი პირი) განიხილება ნებისმიერი პირი, რომელიც ნებისმიერ ადგილზე დამოუკიდებლად ახორციელებს ნებისმიერი სახის ეკონომიკურ საქმიანობას, მიუხედავად ამ საქმიანობის მიზნისა და შედეგისა.\nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების შესაბამისად, დღგ-ით დასაბეგრი ოპერაციებია, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა.\nსაგადასახადო კოდექსის 163-ე მუხლის პირველი და მე-2 ნაწილების მიხედვით:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nშემოწმების აქტის მიხედვით, გადასახადის გადამხდელის საგადასახადო ვალდებულებები განისაზღვრა არაპირდაპირი მეთოდით. შემოწმების მიერ გამოვლენილი რეალიზებული საბურავების რაოდენობის და ინვენტარიზაციის მასალებით დადგენილი სარეალიზაციო ფასის საშუალებით გაანგარიშდა მეწარმის დასაბეგრი ბრუნვები.\nშემოსავლების სამსახურის 2023 წლის 15 ივნისის №13552 ბრძანებით ნაწილობრივ დაკმაყოფილდა გადასახადის გადამხდელის საჩივარი და არაპირდაპირი მეთოდის გამოყენებით განსაზღვრული ფასნამატის დაზუსტების მიზნით, დაავალა აუდიტის დეპარტამენტს იხელმძღვანელოს ამავე დეპარტამენტში არსებული ინფორმაციით, კერძოდ, მსგავსი საქმიანობის განმახორციელებელ აუდირებულ გადამხდელებთან დადგენილი მონაცემებით და სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\nაუდიტის დეპარტამენტის დასკვნის შესაბამისად, შემოწმების მიერ დამატებით შესწავლილ იქნა აუდიტის დეპარტამენტის მიერ მეორადი საბურავების რეალიზატორების აუდირებული მონაცემები. კერძოდ, გამოკვლეულ იქნა რამდენიმე კომპანიის ინფორმაცია, რომლის საფუძველზეც მოძიებულ იქნა მეორადი საბურავების სარეალიზაციო მონაცემები. აღნიშნული მონაცემების შესწავლისა და დამუშავების შედეგად გაანგარიშდა მეორადი საბურავების სარეალიზაციო ფასები საცალო მიწოდებისას. ზემოაღნიშნულიდან გამომდინარე, საგადასახადო ორგანოს მიერ აუდირებულ მონაცემებზე დაყრდნობით შედგა დასკვნა გადაანგარიშების შესახებ, რომლის საფუძველზეც დარიცხული თანხები დაექვემდებარა კორექტირებას/შემცირებას (საგადასახადო შემოწმების მიერ გამოვლენილი აუდირებული საშუალო (საცალო) სარეალიზაციო ფასმა მეორად საბურავზე შეადგინა 61 ლარი).\nდავების განხილვის საბჭომ 27.12.2023 წლის №20175/2/2023 გადაწყვეტილებაში ყურადღება გაამახვილა იმ გარემოებაზე, რომ აუდიტის დეპარტამენტის მიერ ჩატარდა მსგავსი საქმიანობის განმახორციელებელი პირების საგადასახადო შემოწმება, რა დროსაც გამოვლენილია განსხვავებული ფასნამატები. მათ შორის, მომჩივნის მიმართ გავრცელებულ ფასნამატთან შედარებით ნაკლები.\nსაბჭოს გადაწყვეტილების გათვალისწინებით, შემოსავლების სამსახურის 2024 წლის 19 თებერვლის №3375 ბრძანებით, დაევალა აუდიტის დეპარტამენტს, იხელმძღვანელოს ამავე დეპარტამენტში არსებული ინფორმაციით, კერძოდ, მსგავსი საქმიანობის განმახორციელებელ აუდირებულ გადამხდელებთან დადგენილი ფასნამატით და აღნიშნულის გათვალისწინებით, განახორციელოს საგადასახადო ვალდებულებების კორექტირება (შემცირება).\nმომჩივანი ითხოვს დოკუმენტური ფასნამატის გავრცელებას, თუმცა დავების განხილვის საბჭოს 27.12.2023 წლის №20175/2/2023 გადაწყვეტილებით, შემოსავლების სამსახურს საჩივარი დაუბრუნდა მსგავსი საქმიანობის განმახორციელებელ აუდირებულ გადამხდელებთან დადგენილი ფასნამატის გათვალისწინების მიზნით.\nზემოაღნიშნული სამართლებრივი ნორმებისა და ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nეკონომიკური საქმიანობით მიღებული შემოსავლები\nსაქონლის მიწოდება/მომსახურების გაწევა\nშემოსავლების/ხარჯების განსაზღვრა არაპირდაპირი მეთოდით\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n27\n\nდოკუმენტის დათვალიერება\n\ninfohub@rs.ge",
    "title": "Document 56890c99-403a-4ba3-a1da-ff8d6970a33c"
  }
}