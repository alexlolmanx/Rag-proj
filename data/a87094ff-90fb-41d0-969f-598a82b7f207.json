{
  "id": "a87094ff-90fb-41d0-969f-598a82b7f207",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22098/2/2024\n20 მაისი 2024\nდოკუმენტის #:\n22098/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n13 მაისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nვალის მართვის დეპარტამენტი\nსაკანონმდებლო ნორმა:\nსაგადასახადო შეთანხმების გაფორმება\nჩამოტვირთვა\nგაზიარება\n№22098/2/2024\n13 მაისი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ------- (ს/ნ -------) \nმოპასუხე: ვალის მართვის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 11.04.2024 წელს განიხილა და მიიღო გადაწყვეტილება ------- 29.01.2024 წელს რეგისტრირებულ საჩივარზე (რეგისტრაციის №22098/2/2024).\n\n\nდავის საგანი: \nუარი საგადასახადო შეთანხმების გაფორმებაზე.\n\n\nგასაჩივრებული გადაწყვეტილება: \n1. ვალის მართვის დეპარტამენტის 2.10.2023 წლის №ID------- წერილი;\n2. შემოსავლების სამსახურის 11.12.2023 წლის №30924 ბრძანება.\n\n\nფაქტების აღწერა\nშემოსავლების სამსახურის გადასახადების ადმინისტრირების საინფორმაციო სისტემის მონაცემების მიხედვით მომჩივანს 3.09.2023 წლის მდგომარეობით ერიცხებოდა აღიარებული საგადასახადო დავალიანება - გადასახადის - 27,030.34 ლარი, ჯარიმა - 29,064.00 ლარი, საურავი - 15,837.85 ლარი.\n4.09.2023 წელს მომჩივანმა შემოსავლების სამსახურს მიმართა №ID------- განცხადებით და მოითხოვა საგადასახადო შეთანხმების გაფორმება.\nშეთავაზებული პირობების გათვალისწინებით, საგადასახადო შეთანხმების გაფორმება შემოსავლების სამსახურის მიერ მიზანშეწონილად არ ჩაითვალა. აღნიშნული გადაწყვეტილების შესახებ მომჩივანს ეცნობა შემოსავლების სამსახურის 2.10.2023 წლის №ID------- წერილით.\nაღნიშნული წერილი გასაჩივრდა შემოსავლების სამსახურში, რომლის 11.12.2023 წლის №30924 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 293-ე მუხლის პირველი ნაწილით „ა“ და „ბ ქვეპუნქტებზე და ამავე მუხლის მე-2 ნაწილზე. \nსაგადასახადო კოდექსის 293-ე მუხლის საფუძველზე საგადასახადო შეთანხმების გაფორმება წარმოადგენს შემოსავლების სამსახურის დისკრეციულ უფლებას, რომლის გამოყენებაც განსახილველ შემთხვევაში გადამხდელის განცხადებით შემოთავაზებული პირობების გათვალისწინებით, მიზანშეწონილად არ იქნა მიჩნეული.\nზემოაღნიშნული სამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ ვალის მართვის დეპარტამენტის მიერ სადავო გადაწყვეტილება გამოცემულია კანონმდებლობის შესაბამისად და არ არსებობს გადასახადის გადამხდელის მოთხოვნის დაკმაყოფილების სამართლებრივი საფუძველი.\n\n\nმომჩივნის არგუმენტაცია \nმომჩივანს წინამდებარე საჩივრის წარმოდგენის მომენტში პირადი აღრიცხვის ბარათზე, ერიცხება საგადასახდო დავალიანება, გადასახადი 27 030 ლარი, ასევე მასზე დარიცხული ჯარიმა-საურავი.\nგადასახადის გადამხდელმა არაერთგზის მიმართა ვალის მართვის დეპარტამენტს განცხადებით, საგადასახდო შეთანხმების გაფორმების შესახებ, რაზეც ასევე არაერთგზის მიიღო სტანდარტული უარი, რომლის თანახმად განცხადებით შემოთავაზებული პირობების გათვალისწინებით, საგადასახადო შეთანხმების გაფორმება შემოსავლების სამსახურმა მიზანშეწონილად არ ჩათვალა.\nბოლო ასეთი უარი ვალის მართვის დეპარტამენტმა 2.10.2023 წელს ID------- წერილი (გასაჩივრებული აქტი) განაცხადა, რაც გადასახადის გადამხდელის მიერ გასაჩივრდა შემოსავლების სამსახურში.\nშემოსავლების სამსახურის 11.12.2023 წლის №30924 ბრძანებით საჩივარი არ დაკმაყოფილდა. ბრძანება დასაბუთებულია იმით, რომ საგადასახადო კოდექსის 293-ე მუხლის შესაბამისად, დისკრეციული უფლებამოსილების სფეროს მიეკუთვნება. მოცემულ შემთხვევაში კი, ეს უფლება, გადასახადის გადამხდელის მიერ შეთავაზებული პირობების გათვალისწინებით, არ იქნა გამოყენებული.\nაღიარებული ძირითადი საგადასახადო ვალდებულება 27 030 ლარს შეადგენს. აღნიშნული ვალდებულების გამო დაყადაღებულია საჩივრის ავტორის საბანკო ანგარიშები. ამასთან მითითებული დავალიანების ამოსაღებად შემოსავლების სამსახური აწარმოებს დავას საჩივრის ავტორის მიმართ რომლის ფარგლებშიც, საჩივრის ავტორის სახელზე რიცხული, -------, ------- ში მდებარე 31.60 კვ/მ ბინის (ს/კ: -------) იძულებით რეალიზაციას ითხოვს. ბინა შეფასებულია 15 000 აშშ დოლარად. ამ დროისათვის აღნიშნული საქმე განიხილება ------- რაიონული სასამართლოს მიერ, მას შემდეგ რაც ამავე სასამართლოს 27.05.2022 წლის ბრძანება ხსენებული ბინის რეალიზაციის შესახებ, გააუქმდა სააპელაციო სასამართლოს მიერ და საქმე დაბრუნდა ხელახლა განსახილველად.\nმითითებული ბინა წარმოადენს მომჩივნის ხუთსულიანი ოჯახის ერთადერთ საცხოვრისს. ამასთან ერთ სულზე 6.32 კვ/მ (31.60/5=6.32) საერთო ფართი მოდის (სანიტარული კვების და სხვა არასაცხოვრებელი ფართის ჩათვლით). ფართის ეს ოდენობა შეესაბამება წამების პრევენციის ევროპული კომიტეტის სტანდარტით ერთი პატიმრისთვის განსაზღვრული ფართის სავალდებულო (6 კვ/მ), თუმცა ჩამორჩება იმავე სტანდარტით განსაზღვრულ სარეკომენდაციო ოდენობას (8 კვ/მ).\nზემოხსენებული ბინა, მართალია ფორმალურად აღრიცხულია ------- სახელზე, თუმცა შეძენილია რეგისტრირებული ქორწილების პერიოდში და ამდენად საქართველოს სამოქალაქო კოდექსის 1158-ე მუხლის შესაბამისად, მეუღლეთა (------- და -------) საერთო თანასაკუთრებას წარმოადგენს. აღსანიშნავია, რომ ზემოაღნიშნული დავის პარალელურად ------- რაიონული სასამართლო განიხილავს გადასახადის გადამხდელის მეუღლის სარჩელს, ზემოაღნიშნულ ბინაზე თანამესაკუთრედ ცნობისა და საერთო საკუთრებაში მისი წილის ყადაღისგან გათავისუფლების შესახებ. (საქმე №-------) .\nმითითებული ბინის გარდა, განმცხადებელს ერიცხება თანასაკუთრების წილი 7 ერთეულ სასოფლო სამეურნეო დანიშნულების მიწის ნაკვეთზე (საკადასტრო კოდები -------, -------, -------, -------, -------, ------- და -------), თუმცა მათი რეალიზაციის მოთხოვნა შემოსავლების სამსახურს არ აქვთ, რადგან ექსპერტმა ვერ დაადგინა თანასაკუთრების ღირებულება, თანამესაკუთრეთა წილების განუსაზღვრელობის გამო.\nსაგადასახადო შეთანხმების დადების შესახებ განცხადებასთან ერთად საჩივრის ავტორმა წარადგინა მითითებული უძრავი ნივთების შეფასების დამადასტურებელი დოკუმენტი, ასევე მიწის ნაკვეთების თანამესაკუთრის (საჩივრის ავტორის შვილი - -------) ოფიციალური განცხადება, რომლითაც ის თანხმობას გამოთქვამს საგადასახადო შეთანხმების უზრუნველყოფილ იქნეს, მათ შორის, თანასაკუთრებაში მისი წილითაც.\nგანმცხადებლის მიერ საგადასახადო შეთანხმების მიზნით, წარდგენილი წინადადება შემდეგი შინაარსისაა:\n1. განმცხადებლის ვალდებულება განისაზღვროს 31 000 ლარით, (რაც დაახლოებით 4 000 ლარით აღემატება ძირითად დავალიანებას);\n2. განმცხადებელს მიეცეს 15 თვის ვადა ზემოაღნიშნული თანხის გადასახდელად;\n3. გადახდა განხორციელდეს ყოველთვიურად, პირველ თვეს 3 000 ლარის, ხოლო დანარჩენ თვეებში 2000 ლარის ოდენობით;\n4. საგადასახადო შეთანხმების უზრუნველყოფის მიზნით, დამატებით ე.ი გარდა ------- სახელზე რიცხული ბინისა, იპოთეკით დაიტვირთოს განმცხადებლისა და ------- საერთო საკუთრებაში არსებული უძრავი ნივთები, კერძოდ სასოფლო-სამეურნეო დანიშნულების მიწის ნაკვეთები (სულ 7 ნაკვეთი) საკადასტრო კოდები -------, -------, -------, -------, -------, ------- და -------.\nგასაჩივრებულ აქტში შემოსავლების სამსახური მართებულად მიუთითებს, რომ საგადასახადო შეთანხმების დადება საგადასახადო ორგანოს დისკრეციული უფლებამოსილების სფეროს მიეკუთვნება.\nზემოაღნიშნულიდან გამოდინარე, მოცემული საქმის ფარგლებში, გადასაწყვეტია ერთადერთი სამართლებრივი საკითხი, რამდენად მართლზომიერად გამოიყენეს ქვემდგომმა ადმინისტრაციულმა ორგანოებმა კანონით მინიჭებული დისკრეციული უფლებამოსილება.\nდისკრეციული უფლებამოსილება ადმინისტრაციულ ორგანოს შესაძლებლობას აძლევს ერთი და იმავე საკითხზე, რამდენიმე თავისთავად კანონიერი გადაწყვტილებიდან შეარჩიოს ერთ-ერთი (სზაკ-ის 2.1 მუხლის „ლ“ ქვეპუნქტი).\nაღიარებული განმარტებით დისკრეციული უფლებამოსილება სამართლიანი მმართველობის პრინციპის გამოხატულებაა. იგი უზრუნველყოფს გონივრულ ბალანსს კანონსა და სამართალს შორის, გამორიცხავს ფორმალურად კანონიერი, მაგრამ არსებითად უსამართლო მმართველობითი ღონისძიების გატარებას. ამასთან დისკრეციული უფლებამოსილება კერძო და საჯარო ინტერესების პრინციპის საფუძველზე ხორციელდება (სზაკ-ის მე-7 მუხლი).\nსაქართველოს ზოგადი ადმინისტრაციული კოდექსის 53-ე მუხლის მე-4 ნაწილის თანახმად, თუ ადმინისტრაციული ორგანო ადმინისტრაციულ-სამართლებრივი აქტის გამოცემისას მოქმედებდა დისკრეციული უფლებამოსილების ფარგლებში, წერილობით დასაბუთებაში მიეთითება ყველა ის ფაქტობრივი გარემოება, რომელსაც არსებითი მნიშვნელობა ჰქონდა ადმინისტრაციულ-სამართლებრივი აქტის გამოცემისას.\nზემოაღნიშნულიდან გამომდინარე დისკრეციული უფლებამოსილების ფარგლებში გამოცემულ აქტს დასაბუთების ჩვეულებრივზე მაღალი სტანდარტი მოეთხოვება.\nმოცემულ შემთხვევაში შემოსავლების სამსახურის ბრძანების დასაბუთება არსებითად შემდეგ ერთი წინადადებით შემოიფარგლება შემოსავლების სამსახური მიუთითებს იმ გარემოებაზე, რომ საგადასახადო კოდექსის 293-ე მუხლის საფუძველზე საგადასახადო შეთანხმების გაფორმება წარმადგენს შემოსავლების სამსახურის დისკრეციულ უფლებას, რომლის გამოყენებაც განსახილველ შემთხვევაში გადამხდელის განცხადებით შემოთავაზებული პირობების გათვალისწინებით მიზანშეწონილად არ იქნა მიჩნეული.\nმოცემულ შემთხვევაში არც ის სამართლებრივი საკითხია სადავო, რომ საგადასახდო შეთანხმების დადების უფლებამოსილება დისკრეცია უფლებამოსილების სფეროს მიეკუთვნება (ამის შესახებ საჩივრის ავტორი პირდაპირ მიუთითებდა თავის როგორც, ვალის მართვის დეპარტამენტში წარდგენილ განცხადებაში, ისე შემოსავლების სამსხურში წარდგენილ საჩივარში და არც ის ფაქტი, რომ ვალის მართვის დეპარტამენტმა სწორედ განცხადებით შეთავაზებულ პირობებზე მითითებით მიიჩნია მიზანშეუწონლად საგადასახდო შეთანხმების დადება.\nმოცემულ შემთხვევაში, გასაჩივრებული აქტის კანონიერების შემოწმება გულისხმობს იმ ფაქტობრივი მიზეზების იდენტიფიკაციას, რომლის გამოც ვალის მართვის დეპარტამენტმა უარყო განცხადება საგადასახდო შეთანხმების დადების შესახებ, ასევე იმ კერძო და საჯარო ინტერესების იდენტიფიკაციას, რომელთა გათვალისწინებითაც, უარი საგადასახდო შეთანხმების დადებაზე მართლზომიერია.\nამდენად აშკარაა რომ შემოსავლების სამსხურის გასაჩივრებული ბრძანების სამოტივაციო ნაწილი შეიცავს მხოლოდ უდავო ფაქტების კონსტანტაციას და არა - გასაჩივრებული აქტის მართლზომიერების დასაბუთებას. აღნიშნულიდან გამომდინარე იგი გამოცემულია სზაკ-ის 53-ე მუხლის დარღვევით, რაც სზაკ-ის 601 მუხლის თანახმად, მისი ბათილად ცნობის საფუძველია.\nგარდა ამისა როგორც აღინიშნა ვალის მართვის დეპარტამენტთან ურთიერთობაში საჩივრის ავტორმა არაერთგზის გააუმჯობესა თავისი წინადადება, როგორც გადასახდელი თანხის ისე გადახდის ვადებისა და უზრუნველყოფის ნაწილში. საბოლოოდ ვალის მართვის დეპარტამენტს შეეთავაზა წინადადება, რომლის თანახმად გადასახდელი თანხის მოცულობა მთლიანად ფარავს ძირითად გადასახადს, ხოლო ნაწილობრივ - ფინანსურ სანქციას. ამასთან მას შეეთავაზა დამატებითი უზრუნველყოფა, მესამე პირის თანასაკუთრებაში არსებული ქონების სახით.\nმოცემულ შემთხვევაში გასაჩივრებული აქტების შინაარსიდან გამომდინარე, ობიექტური მესამე პირის პერსპექტივიდან, სრულად გაუგებარია საგადასახდო შეთანხმების რომელი კონკრეტული პირობაა ადმინისტრაციული ორგანოსთვის მიუღებელი და რა ნიშნით. გაუგებარია ისიც, თუ რა შინაარსის (არსებითი პირობის მქონე) საგადასახადო შეთანხმებაა მისთვის მისაღები (იმის გათვალისწინებით, რომ საგადასახდო შეთანხმებაზე მას პრინციპული უარი არ განუცხადებია და მხოლოდ შეთავაზებული პირობების გათვალისწინებით მიიჩნია შეთანხმების დადება მიზანშეუწონლად).\nსაჩივარში გადასახადის გადამხდელი მიუთითებდა იმ ფაქტზე, წლების მანძილზე არაერთ კომერციულ იურიდიულ პირთან გაფორმდა საგადასახდო შეთანხმება, რომლის ფარგლებში ისინი სრულად გათავისუფლდნენ დარიცხული ფინანსური სანქციისგან, რომელთა ოდენობაც, რბილად რომ ვთქვათ ბევრად აღემატებოდა წინამდებარე საჩივრის ავტორზე დარიცხულ ფინანსურ სანქციას.\nშემოსავლების სამსახურის გასაჩივრებული ბრძანება არ შეიცავს მითითებას, რატომ არ დაკმაყოფილდა გადასახადის გადამხდელის ზემოაღნიშნული შუამდგომლობა მაშინ როცა აღნიშნულ საკითხს არსებითი მნიშვნელობა ჰქონდა გასაჩივრებული აქტის მართლზომიერების შემოწმებისთვის.\nსაქართველოს ზოგადი ადმინისტრაციული კოდექსის მე-4 მუხლის მე-3 ნაწილის თანახმად, საქმის გარემოებათა იდენტურობის შემთხვევებში დაუშვებელია სხვადასხვა პირის მიმართ განსხვავებული გადაწყვეტილების მიღება, გარდა კანონით გათვალისწინებული საფუძვლის არსებობისას.\nმითითებული საკანონმდებლო დანაწესიდან გამომდინარე, შემოსავლების სამსახური ვალდებული იყო შეემოწმებინა საგადასახდო შეთანხმების დადების პრაქტიკა და ამის გათვალისწინებით გადაეწყვიტა დისკრეციული უფლებამოსილების გამოყენების მართლზომიერების საკითხი.\nმოითხოვს ბათილად იქნას ცნობილი ვალის მართვის დეპარტამენტის 2.10.2023 წლის №ID------- წერილი, შემოსავლების სამსახურის 11.12.2023 წლის №30924 ბრძანება და საქმე საგადასახადო შეთანხმების საკითხის ხელახლა განხილვის მიზნით დაუბრუნდეს შემოსავლების სამსახურის ვალის მართვის დეპარტამენტს.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 293-ე მუხლის პირველი ნაწილით დადგენილია, რომ გადასახადის გადამხდელი საგადასახადო შეთანხმების გაფორმების შესახებ განცხადებით მიმართავს შემოსავლების სამსახურს, რომელიც უფლებამოსილია:\nა) უარი თქვას გადასახადის გადამხდელთან საგადასახადო შეთანხმების გაფორმებაზე;\nბ) განცხადება თანდართულ მასალებთან ერთად წარუდგინოს საქართველოს ფინანსთა მინისტრს საქართველოს მთავრობის სხდომაზე განხილვის მიზნით.\nსაგადასახადო კოდექსის 293-ე მუხლის მე-2 ნაწილის თანახმად, საგადასახადო შეთანხმების გაფორმების შესახებ გადაწყვეტილებას იღებს საქართველოს მთავრობა, რომელიც განსაზღვრავს გადასახადის გადამხდელის მიერ საგადასახადო შეთანხმების შესაბამისად გადასახდელი თანხის ოდენობასა და გადახდის ვადას.\nსაბჭო განმარტავს, რომ საგადასახადო შეთანხმების გაფორმება წარმოადგენს შემოსავლების სამსახურის დისკრეციულ უფლებას, რომლის გამოყენებაც განსახილველ შემთხვევაში გადამხდელის მიერ შემოთავაზებული პირობების გათვალისწინებით მიზანშეწონილად არ იქნა მიჩნეული.\nყოველივე ზემოაღნიშნულიდან გამომდინარე, საბჭოს მიაჩნია, რომ შემოსავლების სამსახურის სადავო ბრძანებით მიღებული გადაწყვეტილება მართლზომიერია, არ არსებობს მისი გაუქმების და საჩივრის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაგადასახადო შეთანხმება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n23\n\nდოკუმენტის დათვალიერება\n\ninfohub@rs.ge",
    "title": "Document a87094ff-90fb-41d0-969f-598a82b7f207"
  }
}