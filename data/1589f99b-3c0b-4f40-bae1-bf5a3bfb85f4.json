{
  "id": "1589f99b-3c0b-4f40-bae1-bf5a3bfb85f4",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №26220/2/2025\n23 დეკემბერი 2025\nდოკუმენტის #:\n26220/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n16 დეკემბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ის ჩათვლის უფლება, დღგ-ის ჩათვლით სარგებლობის წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n2 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№26220/2/2025\n16 დეკემბერი 2025 \n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „------“ (ს/ნ „------“)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,11.12.2025 წელს განიხილა და მიიღო გადაწყვეტილება შპს „--------“-ის 26.11.2025 წელს რეგისტრირებულ საჩივარზე (რეგისტრაციის №26220/2/2025).\n\n\nდავის საგანი: \nშემოსავლების სამსახურის 4.08.2025 წლის №17451 ბრძანების აღსრულების შედეგები. \n\n\nგასაჩივრებული გადაწყვეტილება:\n1. აუდიტის დეპარტამენტის 18.09.2025 წლის №005-169 საგადასახადო მოთხოვნა;\n2. შემოსავლების სამსახურის 5.11.2025 წლის №24495 ბრძანება.\n\n\nდარიცხული თანხა: 23 116,45 ლარი.\nმათ შორის:\nდღგ - 11 814,51\nჯარიმა - 6 525,13\nსაურავი - 4 776,81\n\n\nფაქტების აღწერა/დარიცხვის საფუძვლები \nაუდიტის დეპარტამენტის 19.06.2025 წლის კამერალური საგადასახადო შემოწმების აქტით შემოწმებულია 14.02.2022-1.03.2025 პერიოდში საკონტროლო-სალარო აპარატითა და საბანკო ანგარიშსწორებით (მათ შორის პოსტერმინალით) მიღებული თანხების და მიღებული საგადასახადო ანგარიშ-ფაქტურების დღგ-ის დეკლარაციებში ასახვის სისწორე. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით: \nშემოსავლების სამსახურის ერთიანი ელექტრონული ბაზების მონაცემების, გადასახადის გადამხდელის მიერ საგადასახადო ორგანოსათვის წარდგენილი/დეკლარირებული დაბეგვრასთან დაკავშირებული მონაცემების შესწავლისას გამოვლინდა, რომ შესამოწმებელ პერიოდში საწარმოს მიერ მიღებულია საგადასახადო ანგარიშ-ფაქტურები. გადასახადის გადამხდელის დღგ-ის სავალდებულო რეგისტრაციის წარმოშობის მომენტიდან მიღებული ანგარიშ-ფაქტურების შესაბამისად განისაზღვრა ჩასათვლელი დღგ-ის თანხა. საგადასახადო კოდექსის 174-ე მუხლის თანახმად, შემოწმებით გაიზარდა შესაბამის პერიოდებში ჩასათვლელი დღგ-ის თანხა.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 30.06.2025 წლის №005-102 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 4.08.2025 წლის №17451 ბრძანებით საჩივარი დაკმაყოფილდა ნაწილობრივ, დღგ-ის ჩასათვლელი თანხების დაზუსტების მიზნით გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს დღგ-ის ჩათვლის უფლების დამადასტურებელი დოკუმენტაცია/მტკიცებულებები. აუდიტის დეპარტამენტს დაევალა დამატებით შეისწავლოს როგორც წარმოდგენილი, ასევე, შემოსავლების სამსახურის გადასახადების ადმინისტრირების საინფორმაციო სისტემაში არსებული დღგ-ის ჩათვლის უფლების დამადასტურებელი დოკუმენტაცია/მტკიცებულებები და დღგ-ის ჩათვლის მიღებასთან დაკავშირებით კანონმდებლობით დადგენილი შეზღუდვების გათვალისწინებით, განახორციელოს საგადასახადო ვალდებულებების კორექტირება (შემცირება). \nშემოსავლების სამსახურის 4.08.2025 წლის №17451 ბრძანების აღსრულების შედეგებზე შედგენილი აუდიტის დეპარტამენტის 11.09.2025 წლის დასკვნის მიხედვით, შემოწმების მიმდინარეობის პროცესში გათვალისწინებული იყო გადასახადის გადამხდელის დღგ-ის სავალდებულო რეგისტრაციის წარმოშობის მომენტიდან მიღებული ანგარიშ-ფაქტურები და შემოწმებით ჩათვლილი იქნა დღგ-ის თანხები შესაბამის პერიოდებში, თუმცა შემოწმების დასრულების და აქტის გამოცემის შემდეგ, შესამოწმებელ პერიოდზე დამატებით მიღებულ იქნა ანგარიშ-ფაქტურები, რომლებიც დადასტურებულია მეორე მხარის მიერაც. ვინაიდან აღნიშნული ანგარიშ-ფაქტურები არ იყო გამოწერილი შემოწმების მიმდინარეობისას (აქტის შედგენის თარიღამდე) შესაბამისად არ იყო გათვალისწინებული შემოწმების აქტით განსაზღვრულ ჩასათვლელ დღგ-ის თანხებში. შემოსავლების სამსახურის 4.08.2025 წლის №17451 ბრძანებით მიღებული გადაწყვეტილების შესაბამისად, საგადასახადო კოდექსის 174-ე მუხლის თანახმად განისაზღვრა დამატებით ჩასათვლელი თანხები, გამომდინარე აქედან დაკორექტირდა საგადასახადო შემოწმების აქტით დარიცხული საგადასახადო ვალდებულებები.\nაუდიტის დეპარტამენტის 11.09.2025 წლის დასკვნის საფუძველზე გადასახადის გადამხდელს წარედგინა ამავე დეპარტამენტის 18.09.2025 წლის №005-169 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 5.11.2025 წლის №24495 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 304-ე მუხლის 21 ნაწილზე და საგადასახადო შემოწმების შედეგების გადაანგარიშების თაობაზე აუდიტის დეპარტამენტის მიერ გამოცემულ დასკვნაზე, რომლის თანახმად, შემოსავლების სამსახურის გადაწყვეტილების შესაბამისად, დღგ-ის ჩასათვლელი თანხების გაანგარიშებისას გათვალისწინებულ იქნა შემოწმების აქტის გამოცემის შემდეგ, შესამოწმებელ პერიოდზე მიღებული და დადასტურებული საგადასახადო ანგარიშ-ფაქტურები, რის შედეგადაც სალდირებულად დაკორექტირდა შემოწმების მიერ განსაზღვრული საგადასახადო ვალდებულებები.\nამასთან, შემოსავლების სამსახური აღნიშნავს, რომ გადასახადის გადამხდელი საჩივარში ვერ უთითებს იმ ფაქტობრივ და სამართლებრივ გარემოებებს, თუ რა ნაწილში არ მოხდა შემოსავლების სამსახურის გადაწყვეტილების აღსრულება და შესაბამისად, გადასახადის გადამხდელის მიერ საჩივარში გამოთქმული პრეტენზიები საფუძველს მოკლებულია.\nსაქმეზე არსებული მტკიცებულებების, აუდიტის დეპარტამენტის მიერ შედგენილი დასკვნის და შესაბამისად, განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს საჩივრის დაკმაყოფილების სამართლებრივი საფუძველი.\n\n\nმომჩივნის არგუმენტაცია \nწარდგენილი დასკვნით ვერ დგინდება, როგორ განისაზღვრა დამატებით დარიცხული დღგ-ის თანხა. უნდა გაუქმდეს შემოსავლების სამსახურის 5.11.2025 წლის №24495 ბრძანება და დაევალოს აუდიტის დეპარტამენტს აღნიშნული საკითხის დამატებით შესწავლა.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 174-ე მუხლის პირველი და მე-2 ნაწილების თანახმად:\n1. დღგ-ის ჩათვლა არის დასაბეგრი პირის უფლება, შეიმციროს გადასახდელი დღგ-ის თანხა საქონლის მიწოდებასთან/მომსახურების გაწევასთან დაკავშირებული ხარჯის სხვადასხვა კომპონენტის ღირებულებაზე პირდაპირ მიკუთვნებული დღგ-ის თანხით;\n2. დღგ-ის ჩათვლის უფლება წარმოიშობა ჩასათვლელი დღგ-ის თანხის დარიცხვის ვალდებულების წარმოშობის (შესაბამისი ოპერაციის დღგ-ით დაბეგვრის) მომენტიდან. \nსაგადასახადო კოდექსის 175-ე მუხლის პირველი ნაწილის „ა“ ქვეპუნქტის თანახმად, თუ საქონელი/მომსახურება გამიზნულია ან გამოიყენება დღგ-ით დასაბეგრი ოპერაციის განხორციელებისთვის, დასაბეგრ პირს უფლება აქვს ჩაითვალოს საქართველოს ტერიტორიაზე სხვა დასაბეგრი პირისგან ამ საქონლის/მომსახურების შეძენისთვის გადახდილი/გადასახდელი დღგ.\nსაგადასახადო კოდექსის 176-ე მუხლის პირველი ნაწილის „ა“ ქვეპუნქტის თანახმად, დღგ-ის ჩათვლის მიღების საფუძველია, ამ კოდექსის 175-ე მუხლის პირველი ნაწილის „ა“ და „ბ“ ქვეპუნქტებითა და მე-2 ნაწილით გათვალისწინებულ შემთხვევებში – საქონლის/მომსახურების შეძენასთან დაკავშირებით ამ კოდექსით დადგენილი წესით გამოწერილი საგადასახადო ანგარიშ-ფაქტურა.\nშემოსავლების სამსახურის 4.08.2025 წლის №17451 ბრძანებით გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს დღგ-ის ჩათვლის უფლების დამადასტურებელი დოკუმენტაცია/მტკიცებულებები. აუდიტის დეპარტამენტს დაევალა დამატებით შეისწავლოს როგორც წარმოდგენილი, ასევე, შემოსავლების სამსახურის გადასახადების ადმინისტრირების საინფორმაციო სისტემაში არსებული დღგის ჩათვლის უფლების დამადასტურებელი დოკუმენტაცია/მტკიცებულებები და დღგ-ის ჩათვლის მიღებასთან დაკავშირებით კანონმდებლობით დადგენილი შეზღუდვების გათვალისწინებით, განახორციელოს საგადასახადო ვალდებულებების კორექტირება (შემცირება).\nაუდიტის დეპარტამენტის 11.09.2025 წლის დასკვნის მიხედვით, შემოწმების დასრულების და აქტის გამოცემის შემდეგ, შესამოწმებელ პერიოდზე დამატებით მიღებულ იქნა ანგარიშ-ფაქტურები, რომლებიც დადასტურებულია მეორე მხარის მიერაც. აღნიშნული ანგარიშ-ფაქტურები არ იყო გათვალისწინებული შემოწმების აქტით განსაზღვრულ ჩასათვლელ დღგ-ის თანხებში. საგადასახადო კოდექსის 174-ე მუხლის თანახმად განისაზღვრა დამატებით ჩასათვლელი თანხები, გამომდინარე აქედან დაკორექტირდა საგადასახადო შემოწმების აქტით დარიცხული საგადასახადო ვალდებულებები.\nსაბჭო ყურადღებას ამახვილებს იმ გარემოებაზე, რომ საგადასახადო შემოწმების შედეგების გადაანგარიშებისას შესწავლილი და სათანადო საფუძვლების არსებობის შემთხვევაში გათვალისწინებული იქნა გადასახადის გადამხდელის მიერ დამატებით მიღებულ ანგარიშ-ფაქტურები და შედეგად შემცირებას დაექვემდებარა გადასახადის და სანქციის თანხები. \nამასთან, მომჩივნის მიერ არ არის წარმოდგენილი მტკიცებულებები, რომლითაც დადგინდება დამატებით დღგ-ის თანხის ჩათვლის გათვალისწინების საფუძველი.\nაღნიშნულიდან გამომდინარე, საბჭო მიიჩნევს, რომ აუდიტის დეპარტამენტის 11.09.2025 წლის დასკვნა გამოცემულია შემოსავლების სამსახურის 4.08.2025 წლის №17451 ბრძანების შესაბამისად და არ არსებობს სადავო აქტების გაუქმების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდღგ-ის ჩათვლის ზოგადი პრინციპები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n19\n\nდოკუმენტის დათვალიერება\n\ninfohub@rs.ge",
    "title": "Document 1589f99b-3c0b-4f40-bae1-bf5a3bfb85f4"
  }
}