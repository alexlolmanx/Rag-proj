{
  "id": "b4196744-fbcf-4c1d-a4dc-c9e64fc1cf3b",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №26182/2/2025\n23 დეკემბერი 2025\nდოკუმენტის #:\n26182/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n18 დეკემბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ეკონომიკური საქმიანობით მიღებული შემოსავლები, დღგ-ით დასაბეგრი ოპერაციები\nჩამოტვირთვა\nგაზიარება\n1\nI ეტაპი - შემოსავლების სამსახური\n3 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№26182/2/2025\n18 დეკემბერი 2025\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ი/მ ------- (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 12.12.2025 წელს განიხილა და მიიღო გადაწყვეტილება ი/მ ------- 17.11.2025 წელს რეგისტრირებულ საჩივარზე (რეგისტრაციის №26182/2/2025).\n\n\nდავის საგანი: \nშემოსავლების სამსახურის 2.04.2025 წლის №6240 ბრძანების აღსრულების შედეგები.\n\n\nგასაჩივრებული გადაწყვეტილება: \n1. აუდიტის დეპარტამენტის 2025 წლის 17 ივლისის №007-177 საგადასახადო მოთხოვნა;\n2. შემოსავლების სამსახურის 2025 წლის 16 ოქტომბრის №21918 ბრძანება.\n\n\nდარიცხული თანხა: 277 941.28 ლარი. \nმათ შორის:\nგადასახადი - 155 655 \nდღგ - 67 455\nსაშემოსავლო გადასახადი - 79 730\nქონების გადასახადი - 8 470\nჯარიმა - 63 692 \nსაურავი - 58 594.28\n\n\nფაქტების აღწერა \nშემოსავლების სამსახურის აუდიტის დეპარტამენტის 2024 წლის 24 აპრილის №9582 და 27 ივნისის №15130 ბრძანებების საფუძველზე ჩატარდა გადასახადის გადამხდელის საქმიანობის კამერალური საგადასახადო შემოწმება. შემოწმების შედეგები აისახა 2024 წლის 28 ივნისის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\nსაგადასახადო მონიტორინგის დეპარტამენტის 2024 წლის 24 აპრილის №9544 ბრძანების საფუძველზე, გადასახადის გადამხდელთან ჩატარდა სასაქონლო-მატერიალური ფასეულობების ნაშთის ფაქტობრივი მდგომარეობის აღრიცხვა, რის შედეგადაც დადგინდა სასაქონლო-მატერიალური ფასეულობების ნაშთი. საგადასახადო ორგანომ იხელმძღვანელა საგადასახადო კოდექსის 73-ე მუხლის მე5 ნაწილით და მომჩივნის საგადასახადო ვალდებულებები განსაზღვრა არაპირდაპირი მეთოდით. კერძოდ, გადასახადის გადამხდელის მიერ წარდგენილ ბუღალტრულ აღრიცხვაში სახეობრივად/კოდებით არ იდენტიფიცირდებოდა შეძენილი და რეალიზებული საქონელი. არაპირდაპირი მეთოდის გამოყენებით, საგადასახადო ორგანოს მიერ დოკუმენტური შეძენა/რეალიზაციის დაყოფა მოხდა ჯგუფებად და დადგინდა ჯგუფის ფასნამატი საშუალო შეწონილი მეთოდით. მეწარმის საცალოდ რეალიზებული პროდუქციის თვითღირებულებაზე გავრცელდა თავისივე დოკუმენტური ფასნამატი. დოკუმენტური ფასნამატის გავრცელება განხორციელდა ჯგუფების მიხედვით. შედეგად, გამოვლინდა სხვაობები შემოწმებით დადგენილ და გადასახადის გადამხდელის მიერ დეკლარირებულ ბრუნვებს შორის. საგადასახადო კოდექსის 156-ე, 159-ე, მე-100 და 102-ე მუხლების გათვალისწინებით, გაიზარდა მეწარმის დღგ-ით დასაბეგრი ბრუნვები და 2021-2023 წლების ერთობლივი შემოსავლები. მომჩივანს დაერიცხა დღგ, საშემოსავლო გადასახადი და დაეკისრა საგადასახადო კოდექსის 275-ე მუხლით გათვალისწინებული ჯარიმა.\nშემოწმების აქტის საფუძველზე გამოიცა აუდიტის დეპარტამენტის 2024 წლის 24 ივლისის №17403 ბრძანება და 2024 წლის 25 ივლისის №007-204 საგადასახადო მოთხოვნა. მომჩივანს დამატებით გადასახდელად განესაზღვრა 367 497.76 ლარი.\nაღნიშნული საგადასახადო მოთხოვნა 2024 წლის 23 აგვისტოს გასაჩივრდა შემოსავლების სამსახურში, რომელმაც 22.10.2024 წლის №22671 ბრძანებით ნაწილობრივ დააკმაყოფილა საჩივარი. პირველ სადავო საკითხთან დაკავშირებით:\n- არაპირდაპირი მეთოდის გამოყენებით განსაზღვრული ფასნამატის დაზუსტების მიზნით, გადასახადის გადამხდელს მიეცა წინადადება, აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები (მათ შორის, ინფორმაცია ცხრილის სახით საქონლის სახეობების/ჯგუფების მიხედვით ფასნამატის შესახებ);\n- დაევალა აუდიტის დეპარტამენტს, შეისწავლოს/გამოიკვლიოს გადასახადის გადამხდელის მიერ წარდგენილი მტკიცებულებები. ასევე, იმსჯელოს ანალოგიური/მსგავსი საქმიანობის განმახორციელებელი აუდირებული პირის მიმართ დადგენილი ფასნამატის გამოყენების მიზანშეწონილობის თაობაზე და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\nდანარჩენ ნაწილში საჩივარი არ დაკმაყოფილდა.\nშემოსავლების სამსახურის 22.10.2024 წლის №22671 ბრძანების აღსრულების შედეგად, გამოიცა აუდიტის დეპარტამენტის 17.02.2025 წლის დასკვნა, 18.02.2025 წლის №2924 ბრძანება და №007-3 საგადასახადო მოთხოვნა, რომელთა შესაბამისად მომჩივანს არ შეუმცირდა დარიცხული თანხა.\nკორექტირებული საგადასახადო მოთხოვნა 2025 წლის 21 მარტს გასაჩივრდა შემოსავლების სამსახურში, რომელმაც 2.04.2025 წლის №6240 ბრძანებით ნაწილობრივ დააკმაყოფილა საჩივარი. სადავო საკითხთან დაკავშირებით, არაპირდაპირი მეთოდის გამოყენებით განსაზღვრული ფასნამატის დაზუსტების მიზნით, დაევალა აუდიტის დეპარტამენტს, გადასახადის გადამხდელის მონაწილეობით, შეისწავლოს/გამოიკვლიოს მომჩივნის მიერ დავის/აღსრულების ეტაპზე წარდგენილი მტკიცებულებები. ასევე, იმსჯელოს ანალოგიური/მსგავსი საქმიანობის განმახორციელებელი აუდირებული პირის მიმართ დადგენილი ფასნამატის გამოყენების მიზანშეწონილობის თაობაზე და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება). დანარჩენ ნაწილში საჩივარი არ დაკმაყოფილდა. \nშემოსავლების სამსახურის 2.04.2025 წლის №6240 ბრძანების აღსრულების შედეგად, გამოიცა აუდიტის დეპარტამენტის 30.06.2025 წლის დასკვნა, 16.07.2025 წლის №16094 ბრძანება და 17.07.2025 წლის №007-177 საგადასახადო მოთხოვნა, რომელთა შესაბამისად მომჩივანს შეუმცირდა დარიცხული თანხა 113 064 ლარით და მისმა საგადასახადო ვალდებულებამ შეადგინა 277 941.28 ლარი.\nკორექტირებული საგადასახადო მოთხოვნა 2025 წლის 15 აგვისტოს გასაჩივრდა შემოსავლების სამსახურში, რომელმაც 2025 წლის 16 ოქტომბრის №21918 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 304-ე მუხლზე და ყურადღებას ამახვილებს საქმეში არსებულ ფაქტობრივ გარემოებებზე, რომლის თანახმად, გადასახადის გადამხდელის მიერ გადაანგარიშების ეტაპზე წარდგენილი ფასნამატის გაანგარიშების ცხრილის მიხედვით ვერ იდენტიფიცირდება კონკრეტული სახეობის ფასნამატი. ასევე აღსანიშნავია, რომ არც შეძენის დოკუმენტში (ინვოისში) არ არის დაფიქსირებული საქონლის კოდები და არც რეალიზაციის დოკუმენტში არის რაიმე კოდი მითითებული, რითიც შესაძლებელი იქნებოდა შეძენა-რეალიზაციის დაკავშირება. აღნიშნულიდან გამომდინარე, საგადასახადო ორგანოს მიერ შემოსავლების სამსახურის ბრძანების საფუძველზე, განხორციელდა ანალოგიური/მსგავსი საქმიანობის განმახორციელებელი აუდირებული პირის მიმართ დადგენილი ფასნამატის გამოყენება, რომლის მიხედვითაც კორექტირებას (შემცირებას) დაექვემდებარა საგადასახადო შემოწმების აქტით დარიცხული თანხები.\nგადასახადის გადამხდელის მიერ საჩივარში წარდგენილ არგუმენტებთან დაკავშირებით, შემოსავლების სამსახური მიუთითებს აუდიტის დეპარტამენტის მიერ მიწოდებულ ინფორმაციაზე, რომლის თანახმად, შესადარის კომპანიას, შესამოწმებელ პერიოდში იმპორტით შემოტანილი აქვს ძირითადად თეთრეული, შესაბამისად, თეთრეულზე გავრცელებული ფასნამატი ვერ იქნება თანხვედრაში ტანსაცმელებზე გავრცელებულ ფასნამატთან, ვინაიდან ი/მ ------- საქმიანობას მხოლოდ ტანსაცმელების რეალიზაცია წარმოადგენს.\nსაქმეში არსებული მტკიცებულებების და აუდიტის დეპარტამენტის დასკვნის შედეგების გათვალისწინებით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარდგენილი საჩივრის დაკმაყოფილების საფუძველი.\n\n\nმომჩივნის არგუმენტაცია \nშემოსავლების სამსახურის 2025 წლის 2 აპრილის №6240 ბრძანებით გათვალისწინებულ ვადაში აუდიტის დეპარტამენტს წარედგინა საჩივარში დაფიქსირებული მტკიცებულებები, რომლის შემდგომ აუდიტის დეპარტამენტის წარმომადგენლებთან შედგა სამუშაო შეხვედრა, რომლის შედეგად გამოიკვეთა რამდენიმე საკითხი, კერძოდ:\n● აუდიტის დეპარტამენტი აქტის შედგენის ეტაპზე მიუთითებდა, რომ გადასახადის გადამხდელის დოკუმენტური ფასნამატის გაანგარიშება ზედნადებებზე დაყრდნობით შეუძლებელია, რადგან ვერ ხდება ზუსტი იდენტიფიცირება რეალიზებული საქონლის იმპორტირებულ საქონელთან მიმართებაში. დავების ეტაპზე მომჩივანმა წარუდგინა ფასნამატის გაანგარიშების პრინციპი (მეწარმეს გააჩნდა ერთი და იმავე დასახელების საქონლის რამდენიმე საფასო კატეგორია, რომელიც ნათლად ჩანს როგორც შეძენის დოკუმენტაციაში, ასევე რეალიზაციის დოკუმენტებში). კერძოდ, სხვადასხვა ფასების შეპირისპირების მეთოდი უმაღლესიდან უმცირესამდე, რომელიც დავის მიმდინარეობისას დავების განხილვის საბჭოს მიერ ერთ-ერთ ალტერნატიულ მეთოდად იყო შეთავაზებული. სამუშაო შეხვედრისას, რომელსაც ასევე ესწრებოდა სამმართველოს უფროსი, მსჯელობისას ასევე შეთავაზებული იყო იგივე მეთოდი. მომჩივნის მიერ წარდგენილი დოკუმენტური შეძენა-რეალიზაციის ცხრილი სწორედ ამ მეთოდზე დაყრდნობით იყო გაანგარიშებული, გავლილი აუდიტორთან და მხოლოდ ამის შემდგომ მოხდა შეხვედრა სამმართველოს უფროსთან, რომლის მსჯელობა სრულ თანხვედრაში იყო მომჩივნის მიერ ფასნამატის გაანგარიშების მეთოდთან.\n● საბოლოო ჯამში საგადასახადო შემოწმების შედეგებზე გამოცემულ დასკვნაში საერთოდ სხვა მეთოდია გამოყენებული. კერძოდ, საერთოდ შეცვლილია გაანგარიშების პრინციპი და გამოყენებულია „აუდირებული“ ფასნამატი, რომელიც მომჩივნისთვის უცნობი ობიექტების აუდირებული მონაცემების გადავრცელებით გაანგარიშდა და აღნიშნული პოზიცია არ იყო შეჯერებული მეწარმესთან.\n● ყველაზე მნიშვნელოვანი ამ საკითხში არის შემდეგი: როდესაც 2025 წლის 2 ოქტომბრის სხდომაზე განიხილებოდა 2025 წლის 15 აგვისტოს წარდგენილი №97570/1/2025 საჩივარი, დავების განხილვის საბჭოს დაუფიქსირა პოზიცია, რომელიც ამ საჩივრის წინმსწრები საჩივრის განხილვის დროს 2025 წლის 27 მარტის სხდომაზე იყო დაფიქსირებული და შეთავაზებული დავების განხილვის საბჭოს მიერ. კერძოდ, დოკუმენტური რეალიზაციის გაშიფვრა ფასების შეპირისპირების მეთოდით უმაღლესიდან უმცირესამდე (უახლოესი შეძენის გათვალისწინებით), რაზეც 2025 წლის 2 ოქტომბრის სხდომაზე მიიღო პასუხი, რომ ამ მეთოდს დიდი ხანია არ იყენებენ, რაც გადასახადის გადამხდელისთვის ნამდვილი მოულოდნელობა იყო.\n● საყურადღებოა, რომ 2025 წლის 13 ნოემბერს ჩატარებულ დავების განხილვის საბჭოზე, სადაც განიხილებოდა შპს „-------“ (ს/ნ -------) საჩივარი, რომლის საგადასახადო ვალდებულების განსაზღვრისთვის აუდიტის დეპარტამენტის მიერ გამოყენებულია ზუსტად ის მეთოდი, რომლის გამოყენებასაც ითხოვს მეწარმის მიმართ. როდესაც დავების განხილვის საბჭოს დაუსვა იგივე შეკითხვა, რატომ არის გამოყენებული შპს „-------“ საგადასახადო ვალდებულებების განსაზღვრისას ის მეთოდი, რომლის გამოყენებასაც ითხოვს მომჩივანი, პასუხი ვერ მიიღო. საქართველოში და საერთაშორისოდ გავრცელებული პრაქტიკით, დაუშვებელია ერთი და იმავე საკითხზე განსხვავებული გადაწყვეტილებების მიღება. ზემოაღნიშნულიდან გამომდინარე, ითხოვს საგადასახადო ვალდებულების განსაზღვრისას გამოყენებულ იქნეს ფასების შეპირისპირების მეთოდი უმაღლესიდან უმცირესამდე (უახლოესი შეძენის გათვალისწინებით) და ზემოაღნიშნულის გათვალისწინებით მოხდეს გადამხდელის პირადი აღრიცხვის ბარათის კორექტირება.\n● შემოწმებისთვის მნიშვნელოვანი ზემოთ ჩამოთვლილი ძირითადი ფაქტორის უგულებელყოფამ (რომელიც ყველანაირ არგუმენტს მოკლებულია) გამოიწვია ის, რომ საგადასახადო ორგანომ შემოსავლების გაანგარიშებისთვის გამოიყენა არაპირდაპირი მეთოდი და არასწორად მოხდა ფასნამატის გაანგარიშება. შესაბამისად, აღნიშნულმა გამოიწვია როგორც ერთობლივი შემოსავლის ცვლილება, ასევე დღგ-ით დასაბეგრი ბრუნვის გაზრდა არარეალურ მონაცემებამდე, ამ ორივე ფაქტორის გათვალისწინებით კი მოხდა როგორც დღგ-ით დასაბეგრი ბრუნვის ზრდა არარეალურ მონაცემებამდე, ასევე ერთობლივი შემოსავლის ზრდა და წლიური საშემოსავლო გადასახადის ზრდა, რამაც გამოიწვია გადასახადისა და მასზე დარიცხული სანქციის ზრდა.\nმომჩივანი მიუთითებს საქართველოს ზოგადი ადმინისტრაციული კოდექსის 53-ე, 96-ე მუხლებზე და აღნიშნავს, რომ პირის უფლება - მიმართოს სახელმწიფოს ნებისმიერ საჯარო დაწესებულებას მისი ინტერესების დასაცავად, განეკუთვნება კონსტიტუციურ უფლებათა სისტემას. ადამიანის უფლებები იყოფა ორ ჯგუფად: მატერიალური და პროცედურული უფლებები. პირის პროცედურულ უფლებათა რიგს მიეკუთვნება ადმინისტრაციული ორგანოსთვის მიმართვის უფლება, შუამდგომლობათა აღძვრის უფლება, მტკიცებულებათა წარდგენის უფლება, სხდომაზე დასწრების და მონაწილეობის უფლება, მოსაზრებათა წარდგენის უფლება, გასაჩივრების უფლება და ა.შ. სწორედ, პროცედურული უფლებების კანონით დადგენილი ფორმებით რეალიზაცია აძლევს პირს შესაძლებლობას, დაიცვას ან აღიდგინოს თავისი მატერიალური უფლებები. სამართლებრივი სახელმწიფოს ფუნქციონირების პრინციპი გულისხმობს პროცედურული უფლებების შეუფერხებლად და დაუბრკოლებლად განხორციელებას, წინააღმდეგ შემთხვევაში, საფრთხე ექმნება მატერიალური უფლებების ჯეროვან რეალიზაციასა და დაცვას. ზოგადი ადმინისტრაციული კოდექსი, რომელიც ადმინისტრაციულ-სამართლებრივი ურთიერთობების მონაწილეთა პროცედურული უფლება-მოვალეობების საზოგადო წესებს დეტალურად განსაზღვრავს, მიზნად ისახავს ადმინისტრაციულ ორგანოთა მიერ ადამიანის უფლებებისა და თავისუფლებების, საჯარო ინტერესებისა და კანონის უზენაესობის დაცვის უზრუნველყოფას.\nადმინისტრაციულ წარმოებაში პირის მონაწილეობა უზრუნველყოფს არა მხოლოდ დაინტერესებული პირის მოლოდინს, რომ მის მიმართ გამოიცეს კანონიერი და დასაბუთებული აქტი, არამედ მის უფლებასაც, რომ აქტიური მონაწილეობა მიიღოს მისი მომზადების სტადიებზე, რათა ობიექტური ზეგავლენა მოახდინოს იმ სამართლებრივ შედეგზე, რომელიც შესაძლოა მის მიმართ დადგეს.\nადმინისტრაციული წარმოების სრულყოფილი ჩატარება ანუ მხოლოდ სათანადო პროცედურის საფუძველზე გადაწყვეტილების მიღება დიდ წილად განაპირობებს მის კანონიერებას, დასაბუთებულობასა და მიზანშეწონილობას.\nმოქმედი კანონმდებლობის მიხედვით, ინდივიდუალური ადმინისტრაციულ-სამართლებრივი აქტი, რომელიც გამოცემულია წერილობითი სახით, აუცილებელია, შეიცავდეს დასაბუთებას, კერძოდ, მასში მითითებული უნდა იყოს ის სამართლებრივი და ფაქტობრივი წანამძღვრები, რომელთა საფუძველზეც გამოიცა იგი. იმ შემთხვევაშიც კი, თუ ადმინისტრაციული ორგანო მოქმედებს დისკრეციული უფლებამოსილების ფარგლებში, იგი ვალდებულია, აქტის დასაბუთებაში მიუთითოს იმ გარემოებებზე, რომლებიც საფუძვლად დაედო მის მიერ მიღებულ გადაწყვეტილებას.\nადმინისტრაციული კანონმდებლობის იმპერატიული დანაწესი ადმინისტრაციულსამართლებრივი აქტების როგორც ფაქტობრივი, ასევე სამართლებრივი კუთხით დასაბუთების ვალდებულების თაობაზე ემსახურება მიღებული გადაწყვეტილების არა მომავალ დროში, არამედ საკითხის გადაწყვეტის დროისთვის არსებული მდგომარეობით დასაბუთებას. ადმინისტრაციულსამართლებრივ აქტში ცალსახად და არაორაზროვნად უნდა იყოს მითითებული ის კონკრეტული ფაქტობრივი და სამართლებრივი წინამძღვრები, რაც საფუძვლად უდევს მოთხოვნის უარყოფას და შეძლებისდაგვარად უნდა გამოირიცხოს ზოგადი ხასიათის ბუნდოვანი განმარტებები.\nინდივიდუალური ადმინისტრაციულ-სამართლებრივი აქტის დასაბუთების კანონისმიერი ვალდებულება განპირობებულია იმ გარემოებით, რომ ადმინისტრაციული ორგანო შებოჭოს სამართლით და მოაქციოს თვითკონტროლის ფარგლებში, რამდენადაც გადაწყვეტილების მიღება უნდა ეფუძნებოდეს კონკრეტულ გარემოებებს და ფაქტებს, სწორედ რომელთა შეფასებასაც ადმინისტრაციული ორგანო მიყავს საკითხის ამა თუ იმ გადაწყვეტამდე, ანუ სწორედ კონკრეტული ფაქტები და საქმის გარემოებები განსაზღვრავს გადაწყვეტილების იურიდიულ შედეგს და არა პირიქით.\nადმინისტრაციული წარმოების ჩატარება მოიცავს ადმინისტრაციული ორგანოს უმნიშვნელოვანეს პროცედურულ ვალდებულებას - გამოიკვლიოს საქმისთვის მნიშვნელობის მქონე ყველა გარემოება და გადაწყვეტილება მიიღოს ამ გარემოებათა შეფასებისა და ურთიერთშეჯერების საფუძველზე.\nსაქართველოს ზოგადი ადმინისტრაციული კოდექსის ეს უმნიშვნელოვანესი იმპერატიული ხასიათის დანაწესი ემსახურება საჯარო მმართველობის კანონიერების პრინციპს, რამდენადაც ყოველი მმართველობითი გადაწყვეტილების მიღება უნდა ეფუძნებოდეს განსახილველი საკითხის გარემოებებისა და ფაქტების ობიექტურ შესწავლა-გამოკვლევას, რომლის შეფასებიდან უნდა გამომდინარეობდეს საკითხის გადასაწყვეტად ჩამოყალიბებული დასკვნა.\nმომჩივანი მიუთითებს საგადასახადო კოდექსის 269-ე მუხლზე და მითითებული ფაქტობრივი გარემოებებისა და სამართლებრივი საფუძვლების გათვალისწინებით, ითხოვს გაუქმდეს გასაჩივრებული აქტები და შესაბამის სტრუქტურულ ქვედანაყოფს დაევალოს გადასახადის გადამხდელის პირადი აღრიცხვის ბარათზე შესაბამისი კორექტირების განხორციელება გადასახადისა და სანქციების სახით დარიცხული თანხების შემცირებით.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nშემოსავლების სამსახურის 2.04.2025 წლის №6240 ბრძანებით, სადავო საკითხთან დაკავშირებით, არაპირდაპირი მეთოდის გამოყენებით განსაზღვრული ფასნამატის დაზუსტების მიზნით, დაევალა აუდიტის დეპარტამენტს, გადასახადის გადამხდელის მონაწილეობით, შეისწავლოს/გამოიკვლიოს მომჩივნის მიერ დავის/აღსრულების ეტაპზე წარდგენილი მტკიცებულებები. ასევე, იმსჯელოს ანალოგიური/მსგავსი საქმიანობის განმახორციელებელი აუდირებული პირის მიმართ დადგენილი ფასნამატის გამოყენების მიზანშეწონილობის თაობაზე და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\nაუდიტის დეპარტამენტის დასკვნით დგინდება, რომ გადასახადის გადამხდელის მიერ საგადასახადო ორგანოსთვის წარდგენილია ფასნამატის გაანგარიშების ცხრილი. მომჩივანს დოკუმენტური რეალიზაციის თვითღირებულება განსაზღვრული აქვს საფასო კატეგორიის მიხედვით. კერძოდ, საქონლის კონკრეტული კატეგორიის რეალიზაცია ამავე კატეგორიის უახლოეს შეძენასთან დაკავშირებულია ფასების მიხედვით. აღნიშნულიდან გამომდინარე, კვლავ ვერ იდენტიფიცირდება კონკრეტული სახეობის ფასნამატი. აღსანიშნავია ისიც, რომ არც შეძენის დოკუმენტში (ინვოისში) არ არის დაფიქსირებული საქონლის კოდები და ასევე არც რეალიზაციის დოკუმენტში არ არის რაიმე კოდი მითითებული, რითიც შესაძლებელი იქნებოდა მომხდარიყო შეძენა-რეალიზაციის დაკავშირება. ვინაიდან შემოწმების აქტითაც დოკუმენტური ფასნამატი განსაზღვრულია ჯგუფების მიხედვით, საშუალო შეწონილით და ვერ განისაზღვრა სახეობების ფასნამატი, საგადასახადო ორგანოს მიერ შემოსავლების სამსახურის ბრძანების საფუძველზე, მიზანშეწონილად ჩაითვალა ანალოგიური/მსგავსი საქმიანობის განმახორციელებელი აუდირებული პირის მიმართ დადგენილი ფასნამატის გამოყენება. აღნიშნულის გათვალისწინებით, კორექტირებას დაექვემდებარა შემოწმების აქტით დარიცხული თანხები. \nგადაანგარიშების შედეგად, მომჩივანს შეუმცირდა დარიცხული თანხა 113 064 ლარით. მათ შორის, გადასახადი - 75 377 ლარი და ჯარიმა - 37 687 ლარი.\nსადავო საკითხზე წარმოდგენილია აუდიტის დეპარტამენტის 26.11.2025 წლის №106165-21-14 წერილი, სადაც მითითებულია, რომ გადასახადის გადამხდელის მიერ საგადასახადო ორგანოსთვის წარდგენილია ფასნამატის გაანგარიშების ცხრილი. მომჩივანს დოკუმენტური რეალიზაციის თვითღირებულება განსაზღვრული აქვს საფასო კატეგორიის მიხედვით. კერძოდ, საქონლის კონკრეტული კატეგორიის რეალიზაცია ამავე კატეგორიის უახლოეს შეძენასთან დაკავშირებულია ფასების მიხედვით. აღნიშნულიდან გამომდინარე, კვლავ ვერ იდენტიფიცირდება კონკრეტული სახეობის ფასნამატი. აღსანიშნავია ისიც, რომ არც შეძენის დოკუმენტში (ინვოისში) არ არის დაფიქსირებული საქონლის კოდები და ასევე არც რეალიზაციის დოკუმენტში არ არის რაიმე კოდი მითითებული, რითიც შესაძლებელი იქნებოდა მომხდარიყო შეძენა-რეალიზაციის დაკავშირება. შესაბამისად, გადასახადის გადამხდელის მიერ შეძენა-რეალიზაცია დაკავშირებულია ფასების მიხედვით, დაბალი სარეალიზაციო ფასის მქონე საქონელი დაკავშირებულია დაბალი თვითღირებულების საქონელზე. ამასთან აღსანიშნავია, რომ ყველაზე მსხვილი კატეგორიის საქონელზე - შარფებზე შეძენის დოკუმენტებით ფიქსირდება 132 განსხვავებული ფასი (თვითღირებულება), მაშინ როცა დოკუმენტურ რეალიზაციაშია ამავე კატეგორიაზე (შარფზე) ფიქსირდება 21 განსხვავებული სარეალიზაციო ფასი. შესაბამისად, აღიშნულ კატეგორიაში რომელ რეალიზაციას რომელი თვითღირებულება უნდა მიესადაგოს ფაქტობრივად ამის დადგენა შეუძლებელია. ასევეა ყველა სხვა კატეგორიის საქონელზეც. გარდა ზემოაღნიშნულისა, გადასახადის გადამხდელს საჩივარში მაგალითად აქვს მოყვანილი შპს „-------“, სადაც აღნიშნავს, რომ საგადასახადო ორგანოს მიერ ფასნამატი განსაზღვრულია ფასების შეპირისპირების მიხედვით. აღსანიშნავია, რომ შპს „-------“ შემოწმების აქტით დგინდება, რომ საგადასახადო ორგანოს მიერ შესყიდული საქონელი დაჯგუფებულ იქნა ჯგუფების მიხედვით, სულ 12 ჯგუფი. დოკუმენტური რეალიზაციის ფასნამატები გავრცელებულ იქნა რეალიზებულ საქონელზე ჯგუფების მიხედვით. ამასთან, დასკვნითაც აქტით დარიცხული თანხები არ არის შემცირებული. შესაბამისად, ფანსმატის გაანგარიშების მეთოდი არც დასკვნის ეტაპზე არ არის შეცვლილი. გაუგებარია გადასახადის გადამხდელს რატომ აქვს წარმოდგენილ საჩივარში აღნიშნული ობიექტი მაგალითად მოყვანილი, როდესაც მსგავსება არ იკვეთება ამ ორი პირის საკითხებს შორის.\nზემოაღნიშნული ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ შემოსავლების სამსახურის სადავო ბრძანება მართლზომიერია, არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nეკონომიკური საქმიანობით მიღებული შემოსავლები\nსაქონლის მიწოდება/მომსახურების გაწევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n5\n\nდოკუმენტის დათვალიერება\n\ninfohub@rs.ge",
    "title": "Document b4196744-fbcf-4c1d-a4dc-c9e64fc1cf3b"
  }
}