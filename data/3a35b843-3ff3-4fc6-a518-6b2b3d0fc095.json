{
  "id": "3a35b843-3ff3-4fc6-a518-6b2b3d0fc095",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №26342/2/2025\n26 იანვარი 2026\nდოკუმენტის #:\n26342/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n13 იანვარი 2026\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\nN 26342/2/2025\n13 იანვარი 2026\n\n\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს ,,-----\" (ს/ნ ----- )\nმოპასუხე: აუდიტის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 26.12.2025 წელს განიხილა და მიიღო გადაწყვეტილება შპს ----- 18.12.2025 წელს რეგისტრირებულ საჩივარზე (რეგისტრაციის N 26342/2/2025).\n\n\nდავის საგანი:\nშესყიდვის აქტების მიხედვით დაფიქსირებული საქონლის ღირებულების 25%-ის საწარმოს დირექტორზე გაცემულ ხელფასად განხილვა და გადახდის წყაროსთან საშემოსავლო გადასახადით დაბეგვრა.\n\n\nგასაჩივრებული გადაწყვეტილება:\n1. აუდიტის დეპარტამენტის 08.10.2025 წლის N 068-16 საგადასახადო მოთხოვნა;\n2. შემოსავლების სამსახურის 25.11.2025 წლის N 25799 ბრძანება.\n\n\nდარიცხული თანხა: 211 751.84 ლარი.\nმათ შორის:\nგადასახადი - 132 272.62 ლარი;\nდღგ - 2 118.52 ლარი;\nსაშემოსავლო გადასახადი - 129 884.43 ლარი;\nქონების გადასახადი - 269.67 ლარი;\nჯარიმა - 65 709.4 ლარი;\nსაურავი - 13 769.82 ლარი;.\n\n\nფაქტების აღწერა:\nგადასახადის გადამხდელის საქმიანობაა ნავთობის ბიტუმის (2 713) შეძენა და რეალიზაცია ადგილობრივ ბაზარზე. აუდიტის დეპარტამენტის მიერ ჩატარდა გადასახადის გადამხდელის საქმიანობის 16.01.2023 წლიდან 01.05.2025 წლამდე საანგარიშო პერიოდების კამერალური საგადასახადო შემოწმება. შემოწმების შედეგები აისახა აუდიტის დეპარტამენტის 30.09.2025 წლის საგადასახადო შემოწმების აქტში, რომლის მიხედვით, სადავო დარიცხვა განპირობებულია შემდეგი გარემოებებით:\nნავთობპროდუქტების რეალიზაციის დროს საწარმოს გამოწერილი აქვს ელექტრონული სპეციალური საგადასახადო ანგარიშ - ფაქტურები, ხოლო შეძენების ნაწილზე გაფორმებული აქვს გამარტივებული შესყიდვის აქტები, რომლებითაც დადგინდა, რომ საქონელი შეძენილია არარეზიდენტი ფიზიკური პირებისაგან, რომლებიც, თავის მხრივ, წარმოადგენენ ბიტუმის გადამზიდავი სატვირთო ავტომობილის მძღოლებს. შესყიდვის აქტებით დაფიქსირებული ბიტუმის ღირებულება მნიშვნელოვან გავლენას ახდენს საწარმოს ფულადი სახსრების მოძრაობაზე. შემოწმების პერიოდში ვერ მოხერხდა ბიტუმის მიმწოდებელ არარეზიდენტ ფიზიკურ პირებთან რეალიზაციის ნამდვილობის გადამოწმება, ასევე, ვერ დადგინდა ბიტუმის წარმომავლობა და საქართველოს ტერიტორიაზე მისი დოკუმენტურად გადაზიდვის/მიწოდების ფაქტი.\n„გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის N 996 ბრძანებით დამტკიცებული ინსტრუქციის, გადამხდელის მიერ წარმოდგენილი დოკუმენტაცია - მტკიცებულებებისა და შემოსავლების სამსახურის გადასახადების ადმინისტრირების საინფორმაციო სისტემაში არსებულ მონაცემებზე დაყრდნობით, შედგა საწარმოს ფულადი სახსრების მოძრაობის ანგარიში და შემოსავლების სამსახურის უფროსის 2019 წლის 8 ივლისის N 22708 ბრძანების დანართის N 8-ის შესაბამისად, დოკუმენტურად დადასტურებულ ხარჯად ჩაითვალა შესყიდვის აქტებით დაფიქსირებული შეძენების 75%. მიღებული ნაშთის დადებითი სხვაობა დაკვალიფიცირდა საწარმოს დირექტორზე გაცემულ ხელფასად და დაიბეგრა გადახდის წყაროსთან საშემოსავლო გადასახადით. გადასახადის გადამხდელს ასევე დაეკისრა საგადასახადო კოდექსის 275-ე და 291-ე მუხლებით განსაზღვრული ჯარიმები.\nშემოწმების აქტის საფუძველზე გამოიცა აუდიტის დეპარტამენტის 08.10.2025 წლის N 21602 ბრძანება და N 068-16 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 25.11.2025 წლის N 25799 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი:\nშემოსავლების სამსახურმა იხელმძღვანელა საგადასახადო კოდექსის 136-ე მუხლის მე-3 ნაწილით, 61-ე მუხლის მე-3 ნაწილით, 73-ე მუხლის მე-5 ნაწილის „ა“ ქვეპუნქტით, ამავე მუხლის მე-9 ნაწილის „ბ“ ქვეპუნქტით და მე-4 ნაწილით, მე-12 მუხლის პირველი ნაწილის „გ“ ქვეპუნქტით, 101-ე მუხლის პირველი ნაწილით, და 154-ე მუხლის პირველი ნაწილის „ა“ ქვეპუნქტით, ამავე მუხლის მე-2 ნაწილის „ა“ და „ბ“ ქვეპუნქტებით, 105-ე მუხლის მე-2 ნაწილით, 72-ე მუხლის პირველი ნაწილით, „გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის N 996 ბრძანების 57-ე მუხლის პირველი პუნქტით, საგადასახადო კოდექსის 43-ე მუხლის მე-4 ნაწილით, მიუთითა დადგენილ ფაქტობრივ გარემოებებსა და გადასახადის გადამხდელის არგუმენტზე, შესყიდვის აქტების შემოწმებისას გაუთვალისწინებლობასთან დაკავშირებით და ყურადღება გაამახვილა საკითხის ზეპირ განხილვაზე აუდიტის დეპარტამენტის განმარტებაზე, რომლის მიხედვით საგადასახადო ორგანომ არ გაითვალისწინა გადამხდელის მიერ წარდგენილი შესყიდვის აქტები, რადგან შესყიდვის აქტები გაფორმებულია არარეზიდენტ ფიზიკურ პირებთან (კერძოდ, აზერბაიჯანელებთან), რომელთა იდენტიფიცირება ვერ მოხერხდა. ამასთან, ზოგიერთ შემთხვევაში შესყიდვის აქტების შედგენის თარიღი არ ემთხვევა მასში მითითებული არარეზიდენტი ფიზიკური პირების საქართველოში ყოფნის პერიოდს.\nიმის გათვალისწინებით, რომ გადამხდელის მიერ წარდგენილი შესყიდვის აქტები გაფორმებულია არარეზიდენტ ფიზიკურ პირებთან, რომელთა იდენტიფიცირება ვერ ხერხდება და ამ პირების საქართველოში ყოფნის პერიოდი არ ემთხვევა შესყიდვის აქტების შედგენის თარიღს, შემოსავლების სამსახური მიიჩნევს, რომ შემოწმების შედეგად შესყიდვის აქტებით დაფიქსირებული შეძენების 75%-ის დოკუმენტურად დადასტურებულ ხარჯად ჩათვლა განხორციელდა მართლზომიერად.\nამასთან, შემოსავლების სამსახური აღნიშნავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ხოლო, დავის წარმოების პროცესში არ ყოფილა წარმოდგენილი ისეთი მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს.\nზემოაღნიშნული სამართლებრივი ნორმების და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ საგადასახადო შემოწმების შედეგად  საგადასახადო ვალდებულებები განსაზღვრულია კანონმდებლობის მოთხოვნათა დაცვით, წარმოდგენილი საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია:\nმომჩივანი არ ეთანხმება შეძენილი საქონლის ღირებულების 75%-ის ხარჯად ჩათვლას. ითხოვს, რეალიზებული საქონლის თვითღირებულების ხარჯად აღიარებას, ვინაიდან აქვს ამის დამადასტურებელი დოკუმენტები. შემოწმებისთვის წარდგენილი აქვს საქონლის შეძენის ყველა დოკუმენტი და ითხოვს რეალიზებული საქონლის სრული თვითღირებულების ხარჯად ჩათვლას, რაც შეამცირებს ამ ნაწილში დარიცხულ საშემოსავლო გადასახადს.\n\n\nდავების განხილვის საბჭო:\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის პირველი და მე-3 ნაწილების თანახმად, გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის მიხედვით, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 102-ე მუხლის პირველი ნაწილის „ა“ ქვეპუნქტის შესაბამისად, ეკონომიკური საქმიანობით მიღებულ შემოსავლებს განეკუთვნება საქონლის/მომსახურების მიწოდებით მიღებული შემოსავლები.\nსაგადასახადო კოდექსის 105-ე მუხლის პირველი და მე-2 ნაწილების თანახმად, ერთობლივი შემოსავლიდან გამოიქვითება ყველა ხარჯი, რომელიც დაკავშირებულია მის მიღებასთან, გარდა იმ ხარჯებისა, რომლებიც ამ კოდექსის თანახმად გამოქვითვას არ ექვემდებარება. თუ ამ კოდექსით სხვა რამ არ არის გათვალისწინებული, ყველა ხარჯი დოკუმენტურად უნდა იყოს დადასტურებული.\nსაგადასახადო კოდექსის 72-ე მუხლის პირველი ნაწილის მიხედვით, პირველადი საგადასახადო დოკუმენტი არის წერილობითი დოკუმენტი, რომლითაც შესაძლებელია სამეურნეო ოპერაციის მონაწილე მხარეთა იდენტიფიცირება, აქვს თარიღი და მოიცავს მიწოდებული საქონლის/გაწეული მომსახურების ჩამონათვალსა და ღირებულებას.\nშემოწმებით დადგინდა, რომ ნავთობპროდუქტების რეალიზაციის დროს საწარმოს გამოწერილი აქვს ელექტრონული სპეციალური საგადასახადო ანგარიშ - ფაქტურები, ხოლო შეძენების ნაწილზე გაფორმებული აქვს გამარტივებული შესყიდვის აქტები, რომლებითაც დადგინდა, რომ საქონელი შეძენილია არარეზიდენტი ფიზიკური პირებისაგან, რომლებიც, თავის მხრივ, წარმოადგენენ ბიტუმის გადამზიდავი სატვირთო ავტომობილის მძღოლებს. შესყიდვის აქტებით დაფიქსირებული ბიტუმის ღირებულება მნიშვნელოვან გავლენას ახდენს საწარმოს ფულადი სახსრების მოძრაობაზე. შემოწმების პერიოდში ვერ მოხერხდა ბიტუმის მიმწოდებელ არარეზიდენტ ფიზიკურ პირებთან რეალიზაციის ნამდვილობის გადამოწმება, ასევე, ვერ დადგინდა ბიტუმის წარმომავლობა და საქართველოს ტერიტორიაზე მისი დოკუმენტურად გადაზიდვის/მიწოდების ფაქტი. საგადასახადო ორგანომ შეადგინა საწარმოს ფულადი სახსრების მოძრაობის ანგარიში და შემოსავლების სამსახურის უფროსის 2019 წლის 8 ივლისის N 22708 ბრძანების დანართის N 8-ის შესაბამისად, დოკუმენტურად დადასტურებულ ხარჯად ჩაითვალა შესყიდვის აქტებით დაფიქსირებული შეძენების 75%. შედეგად, მიღებული ნაღდი ფულის ნაშთის დადებითი სხვაობა დაკვალიფიცირდა საწარმოს დირექტორზე გაცემულ ხელფასად.\nსაბჭოს სხდომაზე, სადავო საკითხის ზეპირი განხილვისას, მოპასუხე ორგანოს წარმომადგენელმა განმარტა, რომ მომჩივანს ბიტუმი შეძენილი ჰქონდა შესყიდვის აქტებით არარეზიდენტი ფიზიკური პირებისაგან, რომლებიც წარმოადგენდნენ აღნიშნული საქონლის გადამზიდავ მძღოლებს. მოხდა გარკვეული ნაწილის გადამოწმება და დადგინდა, რომ ზოგი საქონლის მიწოდების დროს საერთოდ არ იმყოფებოდა საქართველოს ტერიტორიაზე, თანაც აღნიშნული საქონლის ადგილობრივად შეძენა უფრო დაბალ ფასში იყო შესაძლებელი. ამასთან, შესყიდვის აქტებში დაფიქსირებული ღირებულების ხარჯებში გათვალისწინების შემთხვევაში კომპანიის ხარჯები აჭარბებს მის შემოსავლებს, იმ პირობებში, როცა მაგ. მანქანა მომჩივანს ნაქირავები ჰყავს 100 ლარად, ანუ მისი მხრიდან ხარჯების ხელოვნურად დაბალი ოდენობით დაფიქსირების პირობებშიც.\nსაბჭო ყურადღებას ამახვილებს მოპასუხე ორგანოს მიერ წარმოდგენილ ინფორმაციაზე და აღნიშნავს, რომ მიუხედავად იმისა, რომ მომჩივანს მიეცა სადავო საკითხის ზეპირი განხილვაში მონაწილეობის და პოზიციის დაცვის შესაძლებლობა, მან ვერ შეძლო მოპასუხე ორგანოს მიერ წარმოდგენილი ინფორმაცია/არგუმენტაციის სათანადო, საპირწონე და გამაბათილებელი არგუმენტების ან მტკიცებულებების წარმოდგენა, რაც მის მიერ დასახელებული არგუმენტების გათვალისწინების, შესაბამისად, შემოწმებისას დადგენილი გარემოებების შეცვლის და შემოწმების აქტით დარიცხული თანხების შემცირების საფუძველი გახდებოდა.\nმხარეთა არგუმენტების, სადავო საქმეზე არსებული მასალების შესწავლის/შეფასების და ფაქტობრივი გარემოებების გათვალისწინებით, საბჭოს მიაჩნია, რომ მომჩივნის მიერ გაწეული ხარჯების არაპირდაპირი მეთოდის გამოყენებით გაანგარიშება, შესყიდვის აქტებში დაფიქსირებული თანხის 75%- ის ხარჯად კვალიფიკაცია, ხოლო 25%-ის საწარმოს დირექტორზე გაცემულ ხელფასად ჩათვლა და გადახდის წყაროსთან საშემოსავლო გადასახადით დაბეგვრა მართებულია. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი N 64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსაგადასახადო ვალდებულებების განსაზღვრა არაპირდაპირი მეთოდით\nარაპირდაპირი მეთოდის გამოყენების საფუძვლები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n15\n\nდოკუმენტის დათვალიერება\n\ninfohub@rs.ge",
    "title": "Document 3a35b843-3ff3-4fc6-a518-6b2b3d0fc095"
  }
}