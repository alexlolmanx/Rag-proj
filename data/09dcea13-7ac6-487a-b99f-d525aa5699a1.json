{
  "id": "09dcea13-7ac6-487a-b99f-d525aa5699a1",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20638/2/2023\n12 დეკემბერი 2023\nდოკუმენტის #:\n20638/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n11 დეკემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nზედმეტად გადახდილი თანხის დაბრუნება\nჩამოტვირთვა\nგაზიარება\n№20638/2/2023\n11 დეკემბერი 2023\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს ------- (ს/ნ -------) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 3.11.2023 და 30.11.2023 წელს განიხილა და მიიღო გადაწყვეტილება შპს -------ის 22.08.2023 წელს რეგისტრირებულ საჩივარზე (რეგისტრაციის №20638/2/2023). დავის საგანი: ზედმეტად გადახდილი თანხის დაბრუნებაზე უარის თქმის მართლზომიერება.\n\n\nგასაჩივრებული გადაწყვეტილება:\n1. აუდიტის დეპარტამენტის 2023 წლის 17 ივლისის ID:------ შესაგებელი;\n2. შემოსავლების სამსახურის 2023 წლის 16 აგვისტოს №20228 ბრძანება.\n\n\nსადავო თანხა: 5 000 ლარი.\nფაქტების აღწერა\n2023 წლის 16 მარტს შემოსავლების სამსახურში მომჩივანმა წარადგინა გადასახადის გადამხდელის მოთხოვნა, რომელშიც მიუთითებდა, რომ საწარმოს საქმიანობას წარმოადგენს ბოსტნეულის იმპორტი და რეალიზაცია ადგილობრივ ბაზარზე. შემოტანილი პროდუქტის საბაჟო პროცედურაში დეკლარირება განხორციელდა სატარიფო ღირებულებით, ხოლო მისი რეალიზაცია მოხდა სატარიფო ღირებულებაზე დაბალ ფასად, შესაბამისად ითხოვდა გადასახადის გადამხდელის პირადი აღრიცხვის ბარათზე წარმოშობილი ზედმეტად გადახდილი თანხის, კერძოდ 5 000 ლარის დაბრუნებას.\nაღნიშნულ მოთხოვნაზე გადასახადის გადამხდელს დაუდგინდა ხარვეზი. კერძოდ, აუდიტის დეპარტამენტის მიერ მოთხოვნილი იქნა ეკონომიკური საქმიანობისა და ობიექტების შესახებ ინფორმაციის განმარტება (იჯარის შემთხვევაში შესაბამისი ხელშეკრულებები), 2021-2023 წლების საბანკო ამონაწერები და სმფ-ების ნაშთი.\nხარვეზის აღმოსაფხვრელად მომჩივანს განესაზღვრა 5 სამუშაო დღე. საპასუხო წერილი გადასახადის გადამხდელმა წარადგინა 2023 წლის 29 მარტს. \nაუდიტის დეპარტამენტის მიერ 2023 წლის 17 ივლისს გაეგზავნა შესაგებელი (ID: ------). კერძოდ, გადასახადის გადამხდელს უარი ეთქვა ზედმეტად გადახდილი თანხის დაბრუნებაზე, წარდგენილ საგადასახადო დეკლარაციებში დადგენილი შეუსაბამობის გამო.\nაღნიშნული შესაგებელი გასაჩივრდა შემოსავლების სამსახურში, რომლის 2023 წლის 16 აგვისტოს №20228 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს, რომ ხარვეზის აღმოსაფხვრელად გადასახადის გადამხდელს განესაზღვრა 5 სამუშაო დღე, რაც დადგენილ ვადაში მის მიერ არ იქნა გამოსწორებული. კერძოდ, აუდიტის დეპარტამენტის მიერ გადამხდელს დაუდგინდა შეუსაბამობა წარდგენილ საგადასახადო დეკლარაციებში.\nაღნიშნულის გათვალისწინებით, შემოსავლების სამსახურმა მიიჩნია, რომ სახეზეა საქართველოს ფინანსთა მინისტრის 2009 წლის 30 დეკემბრის №916 ბრძანებით დამტკიცებული „ბიუჯეტების შემოსულობების აღრიცხვა-ანგარიშგებისა და ანგარიშსწორების განხორციელებისა და ბიუჯეტში ზედმეტად ან შეცდომით გადახდილი შემოსულობის თანხის დაბრუნების, აღრიცხვისა და ანგარიშგების შესახებ“ ინსტრუქციის 135 მუხლის პირველი პუნქტის „მ“ ქვეპუნქტით გათვალისწინებული, მოთხოვნაზე უარის თქმის საფუძველი. შესაბამისად, მართლზომიერია წარდგენილ მოთხოვნაზე უარის თქმა.\nაღნიშნულიდან გამომდინარე, შემოსავლების სამსახურს მიაჩნია, რომ სადავო შესაგებელი აუდიტის დეპარტამენტის მიერ გამოცემულია კანონმდებლობის მოთხოვნათა დაცვით და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია \nმომჩივანი განმარტავს, რომ აუდიტის დეპარტამენტის მიერ 2023 წლის 29 მარტს დადგენილი ხარვეზი იმავე დღეს გამოასწორა (ID:-------). \nაუდიტის დეპარტამენტის წარმომადგენელთან მრავალჯერადი კომუნიკაციის მიუხედავად 2023 წლის 17 ივლისს დაახლოებით 4 თვის შემდეგ უარი ეთქვა თანხის დაბრუნებაზე.\nშესაგებელში მითითებული არგუმენტი თითქოს დეკლარირებული მონაცემები არასწორია არის ტყუილი და არ შეესაბამება სიმართლეს. ასევე, მოთხოვნისთანავე გაგზავნილია ყველა საჭირო ინფორმაცია და დოკუმენტაცია და ყველა საკითხი სატელეფონო კავშირისას იყო გარკვეული. \nმისთვის გაუგებარია რატომ არ აბრუნებს შემოსავლების სამსახური კომპანიის კუთვნილ თანხებს, მაშინ როდესაც შემოტანილი პროდუქციის 70-80% რეალიზებულია სასაქონლო ზედნადებით და ყველა სხვა დანარჩენი პროდუქტი რეალიზებულია სასაქონლო ზედნადებში მოცემულ ფასში.\nითხოვს გაუქმდეს სადავო აქტები და კომპანიის საბანკო ანგარიშზე დაუბრუნდეს ID: ------- გადასახადის გადამხდელის მოთხოვნით მოთხოვილი კუთვნილი თანხა 5 000 ლარი. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახდო კოდექსის 63-ე მუხლის პირველი ნაწილის თანახმად, თუ გადასახადის გადამხდელის მიერ გადახდილი გადასახადების ან/და სანქციების (მათ შორის, საბაჟო სანქციის) თანხა აღემატება დარიცხული გადასახადების ან/და სანქციების (მათ შორის, საბაჟო სანქციის) თანხას, საგადასახადო ორგანო გადასახადის გადამხდელის მოთხოვნის საფუძველზე, ამ მოთხოვნის წარდგენიდან არაუგვიანეს 1 თვისა უბრუნებს გადასახადის გადამხდელს ზედმეტად გადახდილ თანხას.\nსაგადასახდო კოდექსის 65-ე მუხლის პირველი, მე-2 და მე-4 ნაწილების მიხედვით:\n1. გადასახადის გადამხდელის მოთხოვნა არის პირის მიერ საგადასახადო ორგანოსათვის წარდგენილი მოთხოვნა გადასახადების ან/და სანქციების (მათ შორის, საბაჟო სანქციის) ზედმეტად გადახდილი თანხის დაბრუნების შესახებ, რომლის შესრულებაც სავალდებულოა საგადასახადო ორგანოსათვის ამ კოდექსით გათვალისწინებულ შემთხვევებში და დადგენილი წესით.\n2. გადასახადის გადამხდელის მოთხოვნის წარდგენის საფუძველია გადასახადების ან/და სანქციების (მათ შორის, საბაჟო სანქციის) ზედმეტად გადახდილი თანხა. \n4. თუ საგადასახადო ორგანო მიიჩნევს, რომ გადასახადის გადამხდელის მოთხოვნა უსაფუძვლოა, იგი ვალდებულია მოთხოვნის მიღებიდან 20 დღის ვადაში გადასახადის გადამხდელს წარუდგინოს დასაბუთებული შესაგებელი.\n„ბიუჯეტების შემოსულობების აღრიცხვა-ანგარიშგებისა და ანგარიშსწორების განხორციელებისა და ბიუჯეტში ზედმეტად ან შეცდომით გადახდილი შემოსულობის თანხის დაბრუნების, აღრიცხვისა და ანგარიშგების შესახებ“ საქართველოს ფინანსთა მინისტრის 2009 წლის 30 დეკემბრის №916 ბრძანებით დამტკიცებული ინსტრუქციის 131 მუხლის პირველი პუნქტის შესაბამისად, ზედმეტად გადახდილი გადასახადის ან/და სანქციის თანხის დაბრუნების მიზნით გადასახადის გადამხდელი უფლებამოსილია მიმართოს საგადასახადო ორგანოს და წარადგინოს „გადასახადის გადამხდელის მოთხოვნა“ (შემდგომში - „მოთხოვნა“), რომელსაც უნდა დაურთოს ამ თავით გათვალისწინებული დოკუმენტები.\nამავე ინსტრუქციის 135 მუხლის პირველი პუნქტის „მ“ ქვეპუნქტის თანახმად, გარდა ამ მუხლის მე2 პუნქტით გათვალისწინებული შემთხვევისა, „მოთხოვნაზე“ უარის თქმის საფუძველია, თუ გადასახადის გადამხდელმა ხარვეზი არ გამოასწორა საგადასახადო ორგანოს მიერ დადგენილ ვადაში. 3.11.2023 წელს საბჭოს სხდომაზე საჩივრის ზეპირი განხილვისას მომჩივანმა განმარტა, რომ აუდიტის დეპარტამენტის მიერ დარღვეულია გადასახადის გადამხდელის მოთხოვნის განხილვის ვადები (პასუხი ეცნობა დაახლოებით 4 თვის შემდეგ). რაც შეეხება სადავო საკითხს, საბაჟო პროცედურების დროს სატარიფო ღირებულებით განბაჟებული ტვირთის 70-80% რეალიზებულია სასაქონლო ზედნადებით და ყველა სხვა დანარჩენი პროდუქტი რეალიზებულია სასაქონლო ზედნადებში მოცემულ ფასში. პირები ვისზეც ხდება რეალიზება არიან მეწარმე ფიზიკური პირები, რომლებიც თავისთავად ასრულებენ საგადასახადო ვალდებულებებს და იხდიან გადასახადს. აუდიტის დეპარტამენტის შესაგებელში მითითებული გარემოება ბუნდოვანია, არ ირკვევა რომელ დეკლარაციაში ან რა მონაცემია შეცდომით ასახული. ასევე აღსანიშნია, რომ წინა პერიოდში ამავე გზით რამდენჯერმე დაიბრუნა თანხა და ახლაც წარადგინა ყველა საჭირო დოკუმენტი და ინფორმაცია, რაც ახლავს საჩივარსაც. ხოლო აუდიტის დეპარტამენტის მითითება დაბალ ფასთან დაკავშირებით არასწორია, რადგან იმ პერიოდში არ შემოჰქონდა საქონელი და არ ახდენდა რეალიზაციას.\nაუდიტის დეპარტამენტის წარმომადგენელმა მომჩივნის არგუმენტებზე განმარტა, რომ გადასახადის გადამხდელის საქმიანობაა ხახვის იმპორტი (თურქეთიდან, აზერბაიჯანიდან, რუსეთიდან) და ადგილობრივი რეალიზაცია. განსახილველ პერიოდში დოკუმენტური რეალიზაცია არის მთლიანი რეალიზაციის 40%, ზოგ შემთხვევაში 20%, ასევე თავად მომჩივანი აცხადებს, რომ იგივე ფასნამატები აქვს მიწერილი სხვა საქონლის რეალიზაციაზეც. რაც შეეხება, ფიზიკურ პირებზე რეალიზაციას, არცერთი მათგანი არ არის აღრიცხული გადასახადის გადამხდელად და შესაბამისად, მათ მიერ არ ხდება საგადასახადო ორგანოში დეკლარაციების წარდგენა. ფასნამატზე აღსანიშნია, რომ 2021 წელს შეადგენს 5%-ს, 2022 წელს 7.8%-ს, 2023 წელს 8%-ს, მაგრამ იყო პერიოდი როდესაც აღნიშული საქონლის ფასი საცალო მაღაზიებში ფიქსირდებოდა 7-8 ლარი, ხოლო კომპანია ყიდიდა 0.49 ლარად. \nყოველივე ზემოაღნიშნულიდან გამომდინარე, მხარეთა არგუმენტაციის და ფაქტობრივი გარემოებების შეფასების საფუძველზე, საბჭოს მიაჩნია, რომ შესასწავლია არსებითად მნიშვნელოვანი გარემოებები, ამდენად, აუდიტის დეპარტამენტს უნდა დაევალოს მომჩივნის მიერ წარდგენილი დოკუმენტაციის (მათ შორის საჩივრისთვის დართული დოკუმენტაციის) შესწავლა და სათანადო საფუძვლების არსებობის შემთხვევაში გადასახადის გადამხდელის პირადი აღრიცხვის ბარათზე წარმოშობილი ზედმეტად გადახდილი თანხის დაბრუნება.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ;\n2. ნაწილობრივ გაუქმდეს აუდიტის დეპარტამენტის 2023 წლის 17 ივლისის ID:-------- შესაგებელი და შემოსავლების სამსახურის 2023 წლის 16 აგვისტოს №20228 ბრძანება;\n3. დაევალოს აუდიტის დეპარტამენტს მომჩივნის მიერ წარდგენილი დოკუმენტაციის (მათ შორის საჩივრისთვის დართული დოკუმენტაციის) შესწავლა და სათანადო საფუძვლების არსებობის შემთხვევაში გადასახადის გადამხდელის პირადი აღრიცხვის ბარათზე წარმოშობილი ზედმეტად გადახდილი თანხის დაბრუნება;\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგგპაბ-ზე არსებული ზედმეტობის დაბრუნება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n26\n\nდოკუმენტის დათვალიერება\n\ninfohub@rs.ge",
    "title": "Document 09dcea13-7ac6-487a-b99f-d525aa5699a1"
  }
}