{
  "id": "6f8f9e6e-1178-44da-a5b9-cd823264908d",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20373/2/2023\n07 ნოემბერი 2023\nდოკუმენტის #:\n20373/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n06 ნოემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, დღგ-ით დასაბეგრი ოპერაციები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№20373/2/2023\n06 ნოემბერი 2023\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „-------“ (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 26.10.2023 წელს განიხილა და მიიღო გადაწყვეტილება შპს ------- 26.07.2023 წელს რეგისტრირებულ საჩივარზე (რეგისტრაციის №20373/2/2023).\n\n\nდავის საგანი: \n1. შესამოწმებელი პერიოდის ბოლოს სალაროს ნაშთის სალაროს პასუხისმგებელ პირზე გაცემულ ხელფასად განხილვა;\n2. ავტომობილის პირადი სარგებლობისათვის გამოყენებით მიღებული სარგებლის დაბეგვრა;\n3. სამშენებლო ტექნიკის იჯარით გაცემულად ჩათვლა და მიღებული შემოსავლის ხელფასის სახით განაცემად მიჩნევა.\n\n\nგასაჩივრებული გადაწყვეტილება: \n1. აუდიტის დეპარტამენტის 5.12.2022 წლის №007-336 საგადასახადო მოთხოვნა;\n2. შემოსავლების სამსახურის 4.07.2023 წლის №15827 ბრძანება. \n\n\nდარიცხული თანხა: 1 754 307,79 ლარი.\nმათ შორის:\nგადასახადი - 1 131 400\nდღგ - 31 269\nსაშემოსავლო გადასახადი - 1 100 131\nჯარიმა - 562 023 \nსაურავი - 60 884,79\n\n\nპროცედურული გარემოებები \nკომპანიის საქმიანობაა საინჟინრო მომსახურების გაწევა, ასევე, საკუთარი ქონების იჯარით გაცემა.\nაუდიტის დეპარტამენტის 29.11.2022 წლის კამერალური საგადასახადო შემოწმების აქტით შემოწმებულია 1.01.2019 წლიდან 1.09.2022 წლამდე პერიოდი.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 5.12.2022 წლის №007-336 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 4.07.2023 წლის №15827 ბრძანებით საჩივარი დაკმაყოფილდა ნაწილობრივ, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები: \n1. შესამოწმებელი პერიოდის ბოლოს სალაროს ნაშთის სალაროს პასუხისმგებელ პირზე გაცემულ ხელფასად განხილვა \nფაქტების აღწერა/დარიცხვის საფუძვლები\nშემოწმების პროცესში გადასახადის გადამხდელთან ვერ მოხერხდა დაკავშირება. შემოსავლების სამსახურის ერთიანი ელექტრონული ბაზის მონაცემების, პირველადი სააღრიცხვო დოკუმენტაციის (ანგარიშ-ფაქტურები, სასაქონლო ზედნადებები, დეკლარაციები) და გადამხდელის მიერ წარმოდგენილი ბუღალტრული პროგრამის ანალიზის შედეგად დადგინდა, რომ კომპანიის მიერ გამოწერილი ანგარიშფაქტურების თანხობრივი ჯამი ედრება მის მიერ დღგ-ში დეკლარირებულ შემოსავალს. შესამოწმებელ პერიოდში ბოლო 6 თვის განმავლობაში გადამხდელს საქმიანობა არ განუხორციელებია. წარმოდგენილი ინფორმაციის მიხედვით ირკვევა, რომ კომპანიას უფიქსირდება დიდი რაოდენობით სალაროს მზარდი ნაშთი შესამოწმებელი პერიოდის ბოლომდე, რომელმაც შესამოწმებელი პერიოდის ბოლოს 4 206 120 ლარი შეადგინა. ფაქტობრივი გარემოებების გათვალისწინებით, შემოწმებით ზემოაღნიშნული თანხა განხილულ იქნა საწარმოს სალაროს პასუხისმგებელ პირზე/დირექტორზე გაცემულ ხელფასად და დაიბეგრა საგადასახადო კოდექსის 101-ე მუხლის შესაბამისად. გადამხდელს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე და აღნიშნავს, რომ საჩივრის განხილვა საგადასახადო ორგანოში ჩანიშნული იყო გადამხდელის მონაწილეობით, თუმცა მომჩივანი სხდომაზე არ გამოცხადდა, ასევე, არ იქნა წარმოდგენილი განცხადება განხილვის გადადების თაობაზე. ამდენად, საჩივარი განხილულ იქნა მომჩივნის დაუსწრებლად.\nშემოსავლების სამსახური მიუთითებს საგადასახადო კოდექსის 73-ე მუხლის მე-4 ნაწილზე და მე-9 ნაწილის „ბ“ ქვეპუნქტზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე და 43-ე მუხლის მე-4 ნაწილზე. \nდადგენილი ფაქტობრივი გარემოების მიხედვით, შესამოწმებელ პერიოდში ბოლო 6 თვის განმავლობაში გადამხდელს საქმიანობა არ განუხორციელებია, ხოლო შემოწმების პროცესში ვერ მოხერხდა გადამხდელთან დაკავშირება. შემოწმებით დადგინდა, რომ საწარმოს უფიქსირდება დიდი რაოდენობით სალაროს მზარდი ნაშთი შესამოწმებელი პერიოდის ბოლომდე, შესამოწმებელი პერიოდის ბოლოს 4 206 120 ლარის ოდენობით. საგადასახადო კოდექსის 73-ე მუხლის მე-9 ნაწილის „ბ“ ქვეპუნქტის გათვალისწინებით, აღნიშნული თანხა ჩაითვალა საწარმოს დირექტორზე გაცემულ ხელფასად.\nმომჩივანი არ ეთანხმება სალაროს ნაშთის დირექტორის ხელფასად განხილვას და აცხადებს, რომ აღნიშნული თანხა გადამხდელს დეკლარირებული და დაბეგრილი ჰქონდა შესამოწმებელ პერიოდს მიღმა, 2022 წლის სექტემბრის თვეში. აღნიშნულთან დაკავშირებით შემოსავლების სამსახური მიუთითებს საგადასახადო კოდექსის 69-ე მუხლის პირველ ნაწილზე, რომლის თანახმად, თუ პირი წარდგენილ საგადასახადო დეკლარაციაში აღმოაჩენს შეცდომას, რომელიც იწვევს საგადასახადო ვალდებულების ცვლილებას, იგი ვალდებულია საგადასახადო დეკლარაციაში შეიტანოს შესაბამისი ცვლილება ან/და დამატება.\nშემოსავლების სამსახური ასევე აღნიშნავს, რომ საგადასახადო დავის ეტაპზე გადამხდელის მხრიდან არ წარმოდგენილა მისი არგუმენტაციის შესაბამისი რაიმე დოკუმენტაცია/მტკიცებულება, რომელიც შეცვლიდა შემოწმებით დადგენილ ფაქტობრივ გარემოებებს.\nზემოაღნიშნული სამართლებრივი ნორმების, საქმეში არსებული მასალებისა და ფაქტობრივი გარემოებების გათვალისწინებით, შემოსავლების სამსახურმა პირველ სადავო საკითხთან დაკავშირებით მიიჩნია, რომ შემოწმების მიერ საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, ხოლო საჩივარი ამ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nაქტში აღნიშნული სალაროს ნაშთი დეკლარირებული და დაბეგრილია სექტემბრის თვეში, შესაბამისად შემოწმების მიერ ხელმეორედ მოხდა იგივე ნაშთის დაბეგვრა, რაც წარმოადგენ ამ დარიცხვის გაუქმების საფუძველს. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-9 ნაწილის „ა“ და „ბ“ ქვეპუნქტების თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს:\nა) მხედველობაში არ მიიღოს სამეურნეო ოპერაციები, რომლებსაც არა აქვს არსებითი ეკონომიკური გავლენა;\nბ) სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს. \nშემოწმების შედეგად დადგენილია, რომ კომპანიის მიერ გამოწერილი ანგარიშ-ფაქტურების თანხობრივი ჯამი ედრება მის მიერ დღგ-ში დეკლარირებულ შემოსავალს. შესამოწმებელ პერიოდში ბოლო 6 თვის განმავლობაში გადამხდელს საქმიანობა არ განუხორციელებია. კომპანიას უფიქსირდება დიდი რაოდენობით სალაროს მზარდი ნაშთი შესამოწმებელი პერიოდის ბოლომდე, რომელმაც შესამოწმებელი პერიოდის ბოლოს 4 206 120 ლარი შეადგინა.\nსაქმეში არსებული გარემოებების გათვალისწინებით, საბჭოს მიუთითებს, რომ ვინაიდან სალაროს ნაშთის წარმოშობის/მიზნობრიობის შესახებ საგადასახადო ორგანოსთვის ინფორმაცია/დოკუმენტაცია წარდგენილი არ არის და დავის ეტაპზე წარმოდგენილი არ არის მტკიცებულებები, რომლითაც დადგინდება შემოწმების შედეგად დადგენილისგან განსხვავებული გარემოებები, აღნიშნული თანხის სახელფასო განაცემად ჩათვლა მართლზომიერია და არ არსებობს ამ ნაწილში საჩივრის დაკმაყოფილების საფუძველი. \n\n\n2. ავტომობილის პირადი სარგებლობისათვის გამოყენებით მიღებული სარგებლის დაბეგვრა \nფაქტების აღწერა/დარიცხვის საფუძვლები \nკომპანია ფლობდა მსუბუქ ავტომობილს, რომლის საქმიანობაში გამოყენება არ ფიქსირდება. ასევე, კომპანიის მიერ შეძენილი არ არის საწვავი. საგადასახადო კოდექსის 101-ე მუხლის 21 ნაწილის შესაბამისად, გადამხდელს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 73-ე მუხლის მე-4 ნაწილზე და მე-9 ნაწილის „ბ“ ქვეპუნქტზე, 101-ე მუხლის პირველ და 21 ნაწილებზე, 154-ე მუხლის პირველი ნაწილის „ა“ ქვეპუნქტზე და „გადასახადების ადმინისტრირების შესახებ“ საქართველოს ფინანსთა მინისტრის 31.12.2010 წლის №996 ბრძანებით დამტკიცებული ინსტრუქციის 38-ე მუხლის მე-10 და მე-11 პუნქტებზე.\nდადგენილი ფაქტობრივი გარემოების მიხედვით, კომპანია შესამოწმებელ პერიოდში ფლობს მსუბუქ ავტომობილს, რომლის საქმიანობაში გამოყენება არ დასტურდება დოკუმენტურად, ასევე, არ ფიქსირდება საწვავის შეძენა. შემოწმებით მიჩნეულ იქნა, რომ დაქირავებული პირადი სარგებლობისათვის იყენებდა დამქირავებლის ავტომობილს და აღნიშნულიდან მიღებული სარგებელი დაიბეგრა, როგორც ხელფასი.\nგადასახადის გადამხდელი განმარტავს, რომ კომპანიის საკუთრებაში არსებული ავტომანქანა არ ყოფილა არცერთ დაქირავებულ პირზე გადაცემული და დარიცხვა არის უკანონო. \nშემოსავლების სამსახური განმარტავს, რომ „გადასახადების ადმინისტრირების შესახებ“ საქართველოს ფინანსთა მინისტრის 31.12.2010 წლის №996 ბრძანებით დამტკიცებული ინსტრუქციის 38- ე მუხლის მე-11 პუნქტის მიხედვით, ავტომობილის პირადი სარგებლობისათვის გამოყენებად ითვლება შემთხვევა, თუ შრომითი ხელშეკრულებით, წესდებით ან სხვა დოკუმენტით დაქირავებული უფლებამოსილია ავტომობილი გამოიყენოს პირადი (არასამსახურებრივი) მიზნებისათვის. ხოლო განსახილველ შემთხვევაში, დაქირავებულის მიერ ავტომობილის პირადი სარგებლობისათვის გამოყენება არ დასტურდება დოკუმენტურად, კერძოდ, არ არის დადასტურებული შრომითი ხელშეკრულებით, წესდებით ან სხვა დოკუმენტით.\nსაქართველოს ზოგადი ადმინისტრაციული კოდექსის 96-ე მუხლის თანახმად, ადმინისტრაციული ორგანო ვალდებულია ადმინისტრაციული წარმოებისას გამოიკვლიოს საქმისათვის ყველა მნიშვნელოვანი გარემოება და გადაწყვეტილება მიიღოს ამ გარემოებათა შეფასებისა და ურთიერთშეჯერების საფუძველზე.\nმოქმედი კანონმდებლობის მიხედვით, ინდივიდუალური ადმინისტრაციულ-სამართლებრივი აქტი, რომელიც გამოცემულია წერილობითი სახით, აუცილებელია შეიცავდეს დასაბუთებას, კერძოდ, მასში მითითებული უნდა იყოს ის სამართლებრივი და ფაქტობრივი წანამძღვრები, რომელთა საფუძველზეც გამოიცა იგი. იმ შემთხვევაშიც კი, თუ ადმინისტრაციული ორგანო მოქმედებს დისკრეციული უფლებამოსილების ფარგლებში, იგი ვალდებულია, აქტის დასაბუთებაში მიუთითოს იმ გარემოებებზე, რომლებიც საფუძვლად დაედო მის მიერ მიღებულ გადაწყვეტილებას.\nზემოაღნიშნული სამართლებრივი ნორმების, საქმეში არსებული მასალებისა და ფაქტობრივი გარემოებების გათვალისწინებით, შემოსავლების სამსახურმა სადავო საკითხთან დაკავშირებით მიიჩნია, რომ განსახილველ შემთხვევაში ადგილი არ ჰქონია კომპანიის კუთვნილი ავტომობილის დაქირავებულის მიერ პირადი სარგებლობისთვის გამოყენებას, შესაბამისად, უნდა დაევალოს აუდიტის დეპარტამენტს, დაქირავებულის მიერ კომპანიის კუთვნილი ავტომობილის პირადი სარგებლობისთვის გამოყენებად განხილვის საფუძვლით განსაზღვრული საგადასახადო ვალდებულებები დაუქვემდებაროს შემცირებას.\n\n\nმომჩივნის არგუმენტაცია \nმსუბუქი მანქანა არ ყოფილა არცერთ დაქირავებულ პირზე გადაცემული, შესაბამისად დარიცხვა არის უკანონო და იგი არ შეიძლება განხორციელდეს მხოლოდ ვარაუდის საფუძველზე. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-9 ნაწილის „ა“ და „ბ“ ქვეპუნქტების თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს:\nა) მხედველობაში არ მიიღოს სამეურნეო ოპერაციები, რომლებსაც არა აქვს არსებითი ეკონომიკური გავლენა;\nბ) სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nშემოსავლების სამსახურის 4.07.2023 წლის №15827 ბრძანებაში აღნიშნულია, რომ შემოსავლების სამსახურმა სადავო საკითხთან დაკავშირებით მიიჩნია, რომ განსახილველ შემთხვევაში ადგილი არ ჰქონია კომპანიის კუთვნილი ავტომობილის დაქირავებულის მიერ პირადი სარგებლობისთვის გამოყენებას, შესაბამისად, აუდიტის დეპარტამენტს დაევალა დაქირავებულის მიერ კომპანიის კუთვნილი ავტომობილის პირადი სარგებლობისთვის გამოყენებად განხილვის საფუძვლით განსაზღვრული საგადასახადო ვალდებულებები დაუქვემდებაროს შემცირებას.\nაღნიშნულიდან გამომდინარე, შემოსავლების სამსახურის 4.07.2023 წლის №15827 ბრძანების შინაარსის გათვალისწინებით, საბჭოს მიაჩნია, რომ შემოსავლების სამსახურის გადაწყვეტილება მართლზომიერია და არ არსებობს ამ ნაწილში აღნიშნული გადაწყვეტილებისგან განსხვავებული გადაწყვეტილების მიღების საფუძველი.\n\n\n3. სამშენებლო ტექნიკის იჯარით გაცემულად ჩათვლა და მიღებული შემოსავლის ხელფასის სახით განაცემად მიჩნევა \nფაქტების აღწერა/დარიცხვის საფუძვლები\nკომპანია ფლობდა მუხლუხა ექსკავატორს, რომლის საქმიანობაში გამოყენება ვერ ფიქსირდება ვერანაირი დოკუმენტით. ამასთან, არ ფიქსირდება არც საწვავის შეძენა. შემოწმებამ მიიჩნია, რომ გადამხდელი ახორციელებდა მის მფლობელობაში არსებული ექსკავატორის გაქირავებას. აღნიშნული ექსკავატორის გაქირავებიდან მიღებულ შემოსავლად ჩაითვალა დღიური საბაზრო ფასი. საგადასახადო კოდექსის 159-ე და 1601 მუხლების შესაბამისად დაერიცხა დღგ. საგადასახადო კოდექსის 101-ე მუხლის შესაბამისად დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 73-ე მუხლის მე-4 ნაწილზე და მე-9 ნაწილის „ბ“ ქვეპუნქტზე, 159-ე მუხლის პირველი ნაწილის „ბ“ ქვეპუნქტზე, 1601 მუხლის პირველ ნაწილზე, 163-ე მუხლის პირველ ნაწილზე, 164-ე მუხლის პირველ ნაწილზე, 168-ე მუხლის პირველ ნაწილზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე და 43-ე მუხლის მე-4 ნაწილზე.\nდადგენილი ფაქტობრივი გარემოების მიხედვით, კომპანია შესამოწმებელ პერიოდში ფლობდა ექსკავატორს, რომლის საქმიანობაში გამოყენება არ დასტურდება დოკუმენტურად, ასევე, არ ფიქსირდება საწვავის შეძენა. შემოწმების მიერ მიჩნეულ იქნა, რომ გადამხდელი აქირავებდა მის მფლობელობაში არსებულ ექსკავატორს, ხოლო გაქირავებიდან მიღებულ შემოსავლად ჩაითვალა დღიური საბაზრო ფასი, რაც დაიბეგრა საშემოსავლო და დამატებული ღირებულების გადასახადებით.\nგადასახადის გადამხდელი განმარტავს, რომ ექსკავატორი არ ყოფილა იჯარით გადაცემული და დარიცხვა უკანონოა.\n\n\nმომჩივნის არგუმენტაცია \nექსკავატორი არ ყოფილა იჯარით გადაცემული, შესაბამისად დარიცხვა არის უკანონო და იგი არ შეიძლება განხორციელდეს მხოლოდ ვარაუდის საფუძველზე. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების თანახმად, დღგით დასაბეგრი ოპერაციებია:\nა) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება;\nბ) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ მომსახურების გაწევა.\nსაგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nსაგადასახადო კოდექსის 73-ე მუხლის მე-9 ნაწილის „ა“ და „ბ“ ქვეპუნქტების თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს:\nა) მხედველობაში არ მიიღოს სამეურნეო ოპერაციები, რომლებსაც არა აქვს არსებითი ეკონომიკური გავლენა;\nბ) სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nშემოწმების შედეგად დადგენილია, რომ კომპანია ფლობდა მუხლუხა ექსკავატორს, რომლის საქმიანობაში გამოყენება ვერ ფიქსირდება. არ ფიქსირდება არც საწვავის შეძენა.\nშემოსავლების სამსახურის 4.07.2023 წლის №15827 ბრძანებით აუდიტის დეპარტამენტს დაევალა, საგადასახადო ვალდებულებების დაზუსტების მიზნით, გადასახადის გადამხდელის არგუმენტების შესაბამისად, დამატებით შეისწავლოს სადავო საკითხი, ყოველმხრივ გამოიკვლიოს და დაადგინოს საქმის ფაქტობრივი გარემოებები და შესწავლის შედეგების გათვალისწინებით, სათანადო საფუძვლების არსებობის შემთხვევაში, უზრუნველყოს საგადასახადო ვალდებულებების კორექტირება (შემცირება).\nაღნიშნულიდან გამომდინარე, შემოსავლების სამსახურის 4.07.2023 წლის №15827 ბრძანების შინაარსის გათვალისწინებით, საბჭოს მიაჩნია, რომ შემოსავლების სამსახურის გადაწყვეტილება მართლზომიერია და არ არსებობს ამ ნაწილში აღნიშნული გადაწყვეტილებისგან განსხვავებული გადაწყვეტილების მიღების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nსაქონლის მიწოდება/მომსახურების გაწევა\nარაპირდაპირი მეთოდის გამოყენების საფუძვლები\nარაფულადი ფორმით მიღებული სარგებელი რომელიც ექვემდებარება გადახდის წყაროსთან დაბეგვრას\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n21\n\nდოკუმენტის დათვალიერება\n\ninfohub@rs.ge",
    "title": "Document 6f8f9e6e-1178-44da-a5b9-cd823264908d"
  }
}