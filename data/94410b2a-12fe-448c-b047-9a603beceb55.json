{
  "id": "94410b2a-12fe-448c-b047-9a603beceb55",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24400/2/2024\n14 იანვარი 2025\nდოკუმენტის #:\n24400/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n27 დეკემბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდავის განმხილველი ორგანოს გადაწყვეტილება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№ 24400/2/2024\n27  დეკემბერი 2024\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „--------“ (ს/ნ „--------“ )\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 12.12.2024 წელს განიხილა და მიიღო გადაწყვეტილება შპს ---------------4.12.2024 წელს რეგისტრირებულ საჩივარზე (რეგისტრაციის №24400/2/2024). \n\n\nდავის საგანი:\nშემოსავლების სამსახურის 20.03.2024 წლის №6041 ბრძანების აღსრულების შედეგები.\n\n\nგასაჩივრებული გადაწყვეტილება:\n1. აუდიტის დეპარტამენტის 23.07.2024 წლის №023-20 კორექტირებული საგადასახადო მოთხოვნა;\n2. შემოსავლების სამსახურის 26.09.2024 წლის №20966 ბრძანება.\n\n\nდარიცხული თანხა: 186 684,37 ლარი.\nმათ შორის:\nგადასახადი - 74 119\nდღგ - 41 549\nმოგების გადასახადი - 6 033\nსაშემოსავლო გადასახადი - 26 537\nჯარიმა - 65 308\nსაურავი - 47 257,37\n\n\nფაქტების აღწერა/დარიცხვის საფუძვლები\nაუდიტის დეპარტამენტის 29.06.2021 წლის შემოწმების აქტით შემოწმებულია მომჩივნის საქმიანობის 1.01.2018 წლიდან 1.03.2021 წლამდე საანგარიშო პერიოდი. შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 6.07.2021 წლის №023-23 საგადასახადო მოთხოვნა, რაც გასაჩივრდა შემოსავლების სამსახურში.\nმომჩივანი არ ეთანხმებოდა მზარდი ფულის ნაშთის, საკასო ხარჯის გამოკლებით, დირექტორზე გაცემულ უპროცენტო სესხად განხილვის საფუძველზე განსაზღვრულ საგადასახადო ვალდებულებებს, სატრანსპორტო საშუალების რეგისტრაციიდან მოხსნის პერიოდში რეალიზებულად განხილვას და დღგით დაბეგვრას. ითხოვდა საგადასახადო კოდექსის 269-ე მუხლის მე-7 ნაწილის შესაბამისად, დარიცხული სანქციისგან გათავისუფლებას.\nშემოსავლების სამსახურის 28.12.2021 წლის №41502 ბრძანებით საჩივარი ნაწილობრივ დაკმაყოფილდა:\nდაევალა აუდიტის დეპარტამენტს, დამატებით შეესწავლა პირველი სადავო საკითხი და შესწავლის შედეგების გათვალისწინებით, სათანადო საფუძვლების არსებობის შემთხვევაში განეხორციელებინა საგადასახადო ვალდებულებების შესაბამისი კორექტირება (შემცირება); - დანარჩენ ნაწილში საჩივარი არ დაკმაყოფილდა.\nშემოსავლების სამსახურის 28.12.2021 წლის №41502 ბრძანების აღსრულების მიზნით აუდიტის დეპარტამენტმა გამოსცა 6.12.2023 წლის დასკვნა საგადასახადო შემოწმების შედეგების გადაანგარიშებაზე, რომლის საფუძველზე გადასახადის გადამხდელს წარედგინა აუდიტის დეპარტამენტის 8.12.2023 წლის №023-27 კორექტირებული საგადასახდო მოთხოვნა.\nსაგადასახადო შემოწმების შედეგების გადაანგარიშების თაობაზე გამოცემული დასკვნის მიხედვით დგინდება შემდეგი:\nშემოწმების შედეგად ფულის ნაშთი გაანგარიშებული იქნა შემოწმების ხელთ არსებული მიღებული შემოსავლის და გაწეული ხარჯის დოკუმენტურად დადასტურებული მტკიცებულებების მიხედვით. გადასახადის გადამხდელის მიერ საჩივრებზე დართულია ფიზიკურ პირებთან გაფორმებული შესყიდვის აქტები, რომელიც არ იყო წარმოდგენილი საგადასახადო შემოწმების მიმდინარეობისას. საჩივრებზე თანდართული დოკუმენტები (10 ფიზიკურ პირთან გაფორმებული შესყიდვის აქტი) შესწავლა/გამოკვლევისთვის (ფიზიკური პირებისგან საქონლის შეძენის, თანხის გადახდის და აღნიშნული საქონლის ფლობის ფაქტის რეალობის დადგენის მიზნით) სრულად გადაიგზავნა ფინანსთა სამინისტროს საგამოძიებო სამსახურში. ფინანსთა სამინისტროს საგამოძიებო სამსახურის 2.11.2023 წერილით დგინდება, რომ საგამოძიებო სამსახურის მიერ გამოკითხულია 4 ფიზიკური პირი, რომლებმაც დაადასტურეს შესყიდვის აქტებში არსებული ინფორმაცია. აღნიშნულიდან გამომდინარე, შემოწმების შედეგად დადგენილი ფულის ნაშთი დაკორექტირდა (შემცირდა) მხოლოდ საგამოძიებო სამსახურის მიერ გამოკითხულ ფიზიკურ პირებთან გაფორმებულ შესყიდვის აქტებში არსებული ინფორმაციით. შედეგად, შემცირდა ფულის ნაშთი 138 306 ლარის ოდენობით, შესაბამისად, შემცირდა შემოწმების აქტით დარიცხული თანხა. \n6.12.2023 წლის დასკვნის საფუძველზე გამოიცა აუდიტის დეპარტამენტის 8.12.2023 წლის №023-27 კორექტირებული საგადასახდო მოთხოვნა, რაც გასაჩივრდა შემოსავლების სამსახურში.\nგადასახადის გადამხდელი არ ეთანხმებოდა მზარდი ფულის ნაშთის, საკასო ხარჯის გამოკლებით, დირექტორზე გაცემულ უპროცენტო სესხად განხილვის საფუძველზე განსაზღვრულ საგადასახადო ვალდებულებებს და ითხოვდა საგადასახადო კოდექსის 269-ე მუხლის მე-7 ნაწილის შესაბამისად, დარიცხული სანქციისგან (მათ შორის, გათავისუფლებას.\nშემოსავლების სამსახურის 20.03.2024 წლის №6041 ბრძანებით საჩივარი ნაწილობრივ დაკმაყოფილდა:\nშემოსავლების სამსახურის 28.12.2021 წლის №41502 ბრძანების აღსრულების მიზნით, დაევალა აუდიტის დეპარტამენტს, დამატებით შეესწავლა პირველი სადავო საკითხი და შესწავლის შედეგების გათვალისწინებით, სათანადო საფუძვლების არსებობის შემთხვევაში განეხორციელებინა საგადასახადო ვალდებულებების შესაბამისი კორექტირება (შემცირება).\nდანარჩენ ნაწილში საჩივარი არ დაკმაყოფილდა.\nშემოსავლების სამსახურის 20.03.2024 წლის №6041 ბრძანების აღსრულების მიზნით გამოიცა აუდიტის დეპარტამენტის 18.07.2024 წლის დასკვნა საგადასახადო შემოწმების შედეგების გადაანგარიშებაზე. აუდიტის დეპარტამენტის დასკვნის საფუძველზე გადასახადის გადამხდელს წარედგინა აუდიტის დეპარტამენტის 23.07.2024 წლის №023-20 კორექტირებული საგადასახადო მოთხოვნა, რაც გასაჩივრდა შემოსავლების სამსახურში.\nმომჩივანი არ ეთანხმებოდა საგადასახადო შემოწმების გადაანგარიშების შედეგებს და ითხოვდა საგადასახადო კოდექსის 269-ე მუხლის მე-7 ნაწილით სანქციებისგან გათავისუფლებას.\nშემოსავლების სამსახურის 26.09.2024 წლის №20966 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 304-ე მუხლის 21 ნაწილზე, ფაქტობრივ გარემოებებზე და მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარმოდგენილი საჩივრის დაკმაყოფილების საფუძველი.\n\n\nმომჩივნის არგუმენტაცია\nსაჩივრებზე თანდართული დოკუმენტები - 10 ფიზიკურ პირთან გაფორმებული შესყიდვის აქტის შესწავლა/გამოკვლევისთვის (ფიზიკური პირებისგან საქონლის შეძენის, თანხის გადახდის და აღნიშნული საქონლის ფლობის ფაქტის რეალობის დადგენის მიზნით) სრულად გადაიგზავნა ფინანსთა სამინისტროს საგამოძიებო სამსახურში.\nფინანსთა სამინისტროს საგამოძიებო სამსახურის მიერ 2023 წლის 02 ნოემბრის წერილით დგინდება, რომ საგამოძიებო სამსახურის მიერ გამოკითხულია 4 ფიზიკური პირი, რომლებმაც დაადასტურეს შესყიდვის აქტებში არსებული ინფორმაცია.\nპირველი დასკვნით ფულის ნაშთი დაკორექტირდა (შემცირდა) მხოლოდ საგამოძიებო სამსახურის მიერ გამოკითხულ ფიზიკურ პირებთან გაფორმებულ შესყიდვის აქტებში არსებული ინფორმაციით, შედეგად შემცირდა ფულის ნაშთი 138 306 ლარის ოდენობით, რომელიც არ მოიცავდა გადამხდელის მიერ წარდგენილ ინფორმაციაში არსებულ შესყიდვის აქტებსა და შედარების სრულად.\n18.07.2024 წლის დასკვნაში აუდიტის დეპარტამენტი მიუთითებს, რომ შემოსავლების სამსახურის გადაწყვეტილების შესაბამისად, მიზანშეწონილად ჩაითვალა შესყიდვის აქტების სრულად გათვალისწინება და შემცირებას დაექვემდებარა სალაროში არსებული ვირტუალური ფულადი ნაშთი მომჩივანი ეთანხმება აუდიტის დეპარტამენტის ამ კონკრეტულ პოზიციას, რადგან აღნიშნული დავალება ერთხელ უკვე გაცემული იყო დავის განმხილველი ორგანოს მიერ და მისი აღსრულება უნდა მომხდარიყო 6.12.2023 წლის დასკვნის შედგენის დროსაც.\nმიუხედავად ზემოაღნიშნულისა, სრულად არ არის გათვალისწინებული წარდგენილი ინფორმაცია, კერძოდ დავების გადაწყვეტილების შედეგად დავალებული მტკიცებულებების წარდგენისას, გადამხდელის მიერ წარმოდგენილ იქნა მომწოდებლებთან გაფორმებული შედარების აქტებიც, რომლებიც აუდიტის დეპარტამენტს არ ქონდა გათვალისწინებული.\nვითხოვთ, ჩვენი უშუალო მონაწილეობით მოხდეს 28.12.2021 წლის №41502 ბრძანების აღსრულება და შესაბამისი ცვლილებების შეტანა გადამხდელის პირადი აღრიცხვის ბარათზე. \nსაგადასახადო კოდექსის 269-ე მუხლის პირველი ნაწილის მიხედვით, საგადასახადო სამართალდარღვევად ითვლება პირის მართლსაწინააღმდეგო ქმედება (მოქმედება ან უმოქმედობა), რომლისთვისაც ამ კოდექსით გათვალისწინებულია პასუხისმგებლობა. საგადასახადო სამართალდარღვევისათვის პირს პასუხისმგებლობა შეიძლება დაეკისროს მხოლოდ ამ კოდექსით დადგენილი საფუძვლითა და წესით. \nმითითებულის გათვალისწინებით, დავის განმხილველ ორგანოს ყურადღება გვინდა მივაქციოთ, იმ გარემოებაზე, რომ ქმედების სამართალდარღვევად მიჩნევისათვის იგი უნდა იყოს მართლსაწინააღმდეგო და მისი ჩადენა უნდა მოხდეს ბრალეულად. გარდა ამისა, მნიშვნელოვანია მიზეზობრივი კავშირის არსებობა ქმედებასა და დამდგარ შედეგს შორის. გადამხდელის მიმართ გამოვლენილი დარღვევა თითქმის სრულად გამომდინარეობს არასწორად გაანგარიშებული ფასნამატიდან, რომლის სისწორის დადგენის შემდგომ გადამხდელის პირადი აღრიცხვის ბარათზე დამატებით დარიცხული ძირითადი გადასახადი უმნიშვნელო იქნება.\nაღნიშნულის გათვალისწინებით, მომჩივანი ითხოვს საგადასახადო კოდექსის 269-ე მუხლის მე-7 ნაწილის გათვალისწინებით, სადავო საგადასახადო მოთხოვნით დარიცხული სანქციისაგან (ჯარიმასაურავი) გათავისუფლებას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო შემოწმების შედეგების გადაანგარიშების თაობაზე გამოცემული 18.07.2024 წლის დასკვნიდან დგინდება შემდეგი:\nშემოწმებით ფულის ნაშთი გაანგარიშდა შემოწმების ხელთ არსებული მიღებული შემოსავლისა და გაწეული ხარჯის დოკუმენტურად დადასტურებული მტკიცებულებების მიხედვით. გადასახადის გადამხდელის მიერ საჩივრებზე თანდართულ ფიზიკურ პირებთან გაფორმებული შესყიდვის აქტები არ იყო წარმოდგენილი საგადასახადო შემოწმების მიმდინარეობისას.\nშემოსავლების სამსახურის 28.12.2021 წლის №41502 გადაწყვეტილების აღსრულების მიზნით საჩივრებზე თანდართული დოკუმენტები (ფიზიკურ პირთან გაფორმებული შესყიდვის აქტი) შესწავლა/გამოკვლევისთვის (ფიზიკური პირებისგან საქონლის შეძენის, თანხის გადახდის და აღნიშნული საქონლის ფლობის ფაქტის რეალობის დადგენის მიზნით) სრულად გადაიგზავნა საქართველოს ფინანსთა სამინისტროს საგამოძიებო სამსახურში.\nსაგამოძიებო სამსახურის 2.11.2023 წლის წერილით დგინდებოდა, რომ საგამოძიებო სამსახურის მიერ გამოიკითხა 4 ფიზიკური პირი, რომლებმაც დაადასტურეს შესყიდვის აქტებში არსებული ინფორმაცია. \nსაგამოძიებო სამსახურის წერილისა და შემოსავლების სამსახურის 28.12.2021 წლის №41502 გადაწყვეტილების აღსრულების მიზნით, აუდიტის დეპარტამენტის მიერ 6.12.2023 წელს შედგენილი დასკვნის მიხედვით, ფულის ნაშთი შემცირდა მხოლოდ 4 ფიზიკური პირისგან შეძენილი საქონლის ღირებულებით, შედეგად შემცირდა შემოწმების აქტით დარიცხული თანხა სულ 48 383 ლარი, მათ შორის, გადასახადი 32 640 ლარი და ჯარიმა 15 743 ლარი.\nშემოსავლების სამსახურის 20.03.2024 წლის №6041 ბრძანების აღსრულების პროცესში საქმის არსებითი მნიშვნელობის მქონე გარემოებებზე დაყრდნობით, სადავო საკითხთან დაკავშირებით საბჭოზე გამოთქმული მოსაზრებებისა და არგუმენტაციის გათვალისწინებით, შემოწმების ხელთ არსებული ინფორმაციის გამოკვლევისა და შეფასების შემდეგ, შემოსავლების სამსახურის გადაწყვეტილების შესწავლის და ანალიზის საფუძველზე მიზანშეწონილად ჩაითვალა წარმოდგენილი შესყიდვის აქტების სრულად გათვალისწინება და აღნიშნულის საფუძველზე გადახდილი თანხით გადამხდელის მზარდი ფულის ნაშთის შემცირება.\nყოველივე ზემოაღნიშნულიდან გამომდინარე, გადასახადის გადამხდელს შეუმცირდა დარიცხული თანხები სულ 69 304 ლარის ოდენობით, მათ შორის, გადასახადი 54 770 ლარით და ჯარიმა 14 534 ლარით. გადასახადის გადამხდელის მიერ არ არის წარმოდგენილი არსებითი მნიშვნელობის რაიმე არგუმენტი/მტკიცებულებები, თუ რა ნაწილში არ აღსრულდა აუდიტის დეპარტამენტის მიერ შემოსავლების სამსახურის 20.03.2024 წლის №6041 ბრძანება.\nსაბჭოს მიაჩნია, რომ აუდიტის დეპარტამენტის მიერ, შემოსავლების სამსახურის 20.03.2024 წლის №6041 ბრძანება აღსრულებულია ამავე ბრძანებით მიღებული გადაწყვეტილების შესაბამისად.\nამდენად, საქმეზე არსებული მტკიცებულებების და განხორციელებული გადაანგარიშების შედეგებზე დაყრდნობით, საბჭო მიიჩნევს, რომ გადასახადის გადამხდელის საჩივარი დაუსაბუთებელია და არ უნდა დაკმაყოფილდეს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაჩივრის დაკმაყოფილებაზე უარის თქმა სსკ-ის 304-ე მუხლის 2​ პრიმა ნაწილით გათვალისწინებულ შემთხვევაში\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n23\n\nდოკუმენტის დათვალიერება\n\ninfohub@rs.ge",
    "title": "Document 94410b2a-12fe-448c-b047-9a603beceb55"
  }
}