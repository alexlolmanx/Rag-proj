{
  "id": "047d2520-2e2d-4b23-bbf0-7bbe1dd99346",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24277/2/2024\n27 დეკემბერი 2024\nდოკუმენტის #:\n24277/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n25 დეკემბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nგანუხლველად დარჩა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი, ვალის მართვის დეპარტამენტი\nსაკანონმდებლო ნორმა:\nსაჩივრის განხილვაზე უარის თქმა\nჩამოტვირთვა\nგაზიარება\n1\nI ეტაპი - შემოსავლების სამსახური\n2 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\n№24277/2/2024\n25 დეკემბერი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ი/მ ------- (ს/ნ -------) \nმოპასუხე: აუდიტის დეპარტამენტი/ვალის მართვის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 29.11.2024 წელს განიხილა და მიიღო გადაწყვეტილება ი/მ ------- 12.11.2024 წელს რეგისტრირებულ საჩივარზე (რეგისტრაციის №24277/2/2024).\n\n\nდავის საგანი: \n1. ფიქსირებული გადასახადის გადამხდელის სტატუსის გაუქმება და მიღებული შემოსავლებით დღგის სავალდებულო რეგისტრაციის ვადის განსაზღვრა;\n2. საგადასახადო გირავნობის/იპოთეკის უფლება.\n\n\nგასაჩივრებული გადაწყვეტილება: \n1. აუდიტის დეპარტამენტის 26.12.2023 წლის №125-46 საგადასახადო მოთხოვნა;\n2. ვალის მართვის დეპარტამენტის 2023 წლის 27 დეკემბრის საგადასახადო გირავნობა/იპოთეკის უფლების წარმოშობის შესახებ №125-4272 შეტყობინება;\n3. შემოსავლების სამსახურის 30.09.2024 წლის №------- ბრძანება.\n\n\nდარიცხული თანხა: 266 982 ლარი. \nმათ შორის:\nგადასახადი - 175 848 \nდღგ - 93 514\nსაშემოსავლო გადასახადი - 82 334\nჯარიმა - 55 954 \nსაურავი - 35 180\n\n\nპროცედურული გარემოებები \nაუდიტის დეპარტამენტის მიერ ჩატარდა გადასახადის გადამხდელის საქმიანობის 1.01.2020 წლიდან 1.08.2023 წლამდე საანგარიშო პერიოდების კამერალური საგადასახადო შემოწმება. შემოწმების შედეგები აისახა აუდიტის დეპარტამენტის 25.12.2023 წლის საგადასახადო შემოწმების აქტში, შემოწმების აქტის საფუძველზე, მომჩივანს წარედგინა აუდიტის დეპარტამენტის 26.12.2023 წლის №32966 ბრძანება და №125-46 საგადასახადო მოთხოვნა, ასევე, პირადი აღრიცხვის ბარათზე საგადასახადო დავალიანების წარმოშობის შედეგად გამოიცა საგადასახადო გირავნობა/იპოთეკის უფლების წარმოშობის შესახებ ვალის მართვის დეპარტამენტის 2023 წლის 27 დეკემბრის №125-4272 შეტყობინება.\nაღნიშნული აქტები გასაჩივრდა შემოსავლების სამსახურში. შემოსავლების სამსახურის 27.02.2024 წლის №4278 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. საბჭოს 12.07.2024 წლის №24277/2/2024 გადაწყვეტილებით საჩივარი დაკმაყოფილდა ნაწილობრივ, გაუქმდა შემოსავლების სამსახურის 27.02.2024 წლის №4278 ბრძანება და საჩივარი, მომჩივნის მონაწილეობით, ხელახლა განსახილველად დაუბრუნდა შემოსავლების სამსახურს.\nშემოსავლების სამსახურის 30.09.2024 წლის №------- ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დარჩეს განუხილველი შემდეგ გარემოებათა გამო:\nსაგადასახადო კოდექსის 44-ე მუხლის პირველი და მე-3 ნაწილების თანახმად, საგადასახადო ორგანო დოკუმენტს პირს უგზავნის ან/და წარუდგენს წერილობითი ან ელექტრონული ფორმით. დოკუმენტის გაგზავნის ან/და წარდგენის ფორმას ირჩევს საგადასახადო ორგანო.\nსაგადასახადო კოდექსის 305-ე მუხლის პირველი ნაწილის თანახმად, შემოსავლების სამსახურის მიერ მომჩივნისთვის არასასურველი გადაწყვეტილების მიღების შემთხვევაში ამ მომჩივანს უფლება აქვს, გადაწყვეტილება გაასაჩივროს მისი ჩაბარებიდან 20 დღის ვადაში.\nსაგადასახადო კოდექსის 44-ე მუხლის მე-9 ნაწილის მიხედვით, საგადასახადო ორგანოს მიერ პირისათვის ელექტრონული ფორმით გაგზავნილი დოკუმენტი ჩაბარებულად ითვლება ადრესატის მიერ მისი გაცნობისთანავე.\nსაგადასახადო კოდექსის 301-ე მუხლის „ე“ ქვეპუნქტის თანახმად, დავის განმხილველი ორგანო საჩივარს არ განიხილავს თუ გასულია საჩივრის წარდგენის ვადა.\nსაგადასახადო კოდექსის 299-ე მუხლის მე-10 ნაწილის თანახმად, საგადასახადო ორგანოს გადაწყვეტილება შეიძლება გასაჩივრდეს საჩივრის წარდგენის ვადის გასვლის შემდეგაც, თუ მომჩივანი დაამტკიცებს, რომ გასაჩივრების ვადის დარღვევა მისგან დამოუკიდებელი მიზეზით იყო გამოწვეული. \nშემოსავლების სამსახურის გადასახადების ადმინისტრირების საინფორმაციო სისტემის მონაცემების მიხედვით, გადასახადის გადამხდელი შემოსავლების სამსახურის 30.09.2024 წლის №------- ბრძანებას გადასახადის გადამხდელის ავტორიზებული მომხმარებლის გვერდზე გაეცნო 2024 წლის 11 ოქტომბერს, გასაჩივრების ბოლო ვადა იყო 2024 წლის 31 ოქტომბერი. დავების განხილვის საბჭოში საჩივარი (შემოსავლების სამსახურის მეშვეობით) წარდგენილია გასაჩივრებისათვის კანონით დადგენილი ვადის დარღვევით - 2024 წლის 8 ნოემბერს (შემოსავლების სამსახურის მიერ საჩივარი საგადასახადო კოდექსის 305-ე მუხლის საფუძველზე, კუთვნილებისამებრ დავების განხილვის საბჭოში გადაიგზავნა - 12.11.2024 წლის №106027-21-04 წერილით). \nმომჩივნის განმარტებით, რამდენიმე წელია იმყოფება ისრაელში ემიგრაციაში. აღნიშნული ბიზნესი წამოიწყო ოჯახთან ერთად, რათა ჰქონოდა უკან დაბრუნების საშუალება. მყავს მინდობილი პირი, რომელსაც უკავშირდება სადავო საკითხების დროს. ამას მოწმობს არაერთი გასაჩივრებული მოთხოვნა თუ შემოწმების აქტი. მაგრამ ასევე მისი ოჯახის წევრები დამოუკიდებლად შედიან RS.GE-ზე და ტვირთავენ სასაქონლო ზედნადებებს. შემოსავლების სამსახურის 2024 წლის 30 სექტემბრის №------- ბრძანება გახსნა ოჯახის წევრმა შეცდომით, რომელიც არ მონაწილეობს მასსა და მინდობილ პირს შორის არსებულ შეთანხმებაში, რომელიც ფინანსთა სამინისტროს სისტემაში იცავს მომჩივნის ინტერესებს. ისრაელში მიმდინარე საომარი მოქმედების გამო დროულად ვერ დაუკავშირდა მინდობილ პირს, რომელიც ასევე ავადმყოფობდა აღნიშნულ პერიოდში და ვერ პასუხობდა სატელეფონო ზარებს და გასაჩივრების ვადა დაარღვია.\nითხოვს გათვალისწინდეს მისი მდგომარეობა, რომ მისგან დამოუკიდებელი მიზეზების შეექმნა დაუძლეველი წინააღმდეგობა და საგადასახადო კოდექსის 299-ე მუხლის მე-10 მუხლზე დაყრდნობით საჩივარი მიღებული იქნას წარმოებაში, რომლითაც ითხოვს დღგ-ის გაუქმებას და საშემოსავლო გადასახადის გადაანგარიშებას.\nმომჩივანს წარმოდგენილი აქვს შპს ------- ოჯახის ექიმის მიერ წარმომადგენელზე - -------, 11.11.2024 წელს გაცემული ჯანმრთელობის მდგომარეობის შესახებ ცნობა №------- (სამედიცინო დოკუმენტაცია ფორმა IV-100/ა), რომლის მიხედვით, ამბულატორიაში მიმართვის თარიღია 11.11.2024 წელი, შესაბამის გრაფაში - პაციენტი 24.10.2024 წელს იყო ვიზიტზე ოჯახის ექიმთან.\nსაბჭო განმარტავს, რომ გადასახადის გადამხდელის ავტორიზებული მომხმარებლის გვერდზე ე.წ. ელექტრონულ პორტალზე კომუნიკაციის შემთხვევაში მომჩივანი სარგებლობს ელექტრონული ფორმით კომუნიკაციისას გამოსაყენებელი სახელწოდებითა და პაროლით, რომელიც უნიკალურია და ცნობილია მხოლოდ მისთვის. შესაბამისად, გადასახადის გადამხდელის უფლებაა განსაზღვროს აღნიშნული სახელწოდებითა და პაროლით მოსარგებლე უფლებამოსილი პირების წრე და უზრუნველყოს პორტალის არასანქცირებული გამოყენებისაგან დაცვა. ეს მისი რისკია და აღნიშნული მას არ ათავისუფლებს საგადასახადო კანონმდებლობით დადგენილი ვალდებულებებისაგან.\nმომჩივნის არგუმენტი, რომ სადავო აქტს (შემოსავლების სამსახურის 30.09.2024 წლის №------- ბრძანება) ელექტრონულ გვერდზე გაეცნო შესაბამისი კომპეტენციის/კვალიფიკაციის არ მქონე პირი, საბჭო ვერ მიიჩნევს გასაჩივრების ვადის აღდგენის საფუძვლად, ვინაიდან სადავო აქტის გაცნობა ფიქსირდება გადასახადის გადამხდელის ავტორიზებული მომხმარებლის გვერდზე, რომელზე წვდომაც წესით მხოლოდ გადასახადის გადამხდელს აქვს, ხოლო თუ მან ავტორიზებული მომხმარებლის გვერდზე წვდომის უფლება სხვა პირს მიანდო, ამით გამოწვეული უარყოფითი შედეგებზე პასუხისმგებელი მხოლოდ გადასახადის გადამხდელია.\nმხარეთა არგუმენტების გაანალიზების, წარმოდგენილი მასალების შეფასების, მითითებული ფაქტობრივი გარემოებების და სამართლებრივი ნორმების გათვალისწინებით, ვინაიდან, საჩივარი წარმოდგენილია კანონით დადგენილი ვადის დარღვევით და მომჩივანი ვერ წარმოადგენს მტკიცებულებებს ვადის დარღვევის მისგან დამოუკიდებელი მიზეზების შესახებ, ასევე, 11.11.2024 წელს გაცემული ჯანმრთელობის მდგომარეობის შესახებ ცნობა №34328/19 ვერ ჩაითვლება იმ მტკიცებულებად, რომ საჩივრის ვადის დაცვით წარდგენა მათ შორის ელექტრონული ფორმით იყო შეუძლებელი, საბჭო მიიჩნევს, რომ საჩივარი საგადასახადო კოდექსის 301-ე მუხლის „ე“ ქვეპუნქტის საფუძველზე, უნდა დარჩეს განუხილველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „დ“ ქვეპუნქტით და გადაწყვიტა:\n\n\n1. საჩივარი დარჩეს განუხილველი;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი, №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგასულია საჩივრის წარდგენის ვადა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n128\n\nდოკუმენტის დათვალიერება\n\ninfohub@rs.ge",
    "title": "Document 047d2520-2e2d-4b23-bbf0-7bbe1dd99346"
  }
}