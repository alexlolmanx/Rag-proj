{
  "id": "845d8343-1381-40ac-a5ee-2bd90636ad75",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 18917\n03 აგვისტო 2023\nდოკუმენტის #:\n18917\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n02 აგვისტო 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nვალის მართვის დეპარტამენტი\nსაკანონმდებლო ნორმა:\nქონებაზე ყადაღის დადება, საგადასახადო სამართალდარღვევა და საგადასახადო პასუხისმგებლობის ზოგადი პრინციპები, საგადასახადო სანქცია, ყადაღადადებული ქონების განკარგვა და საგადასახადო ორგანოს ან აღსრულების ეროვნული ბიუროს ლუქის ახსნა\nჩამოტვირთვა\nგაზიარება\n1\nI ეტაპი - შემოსავლების სამსახური\n0 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\nN 18917\n02.08.2023\n\n\n\n\n\n\nბ რ ძ ა ნ ე ბ ა\n\n\n\n\n\n\nფ/პ ------ -------------ის (პ/ნ ----------------) \n(მის: -------------------------------------------) \n2023 წლის 20 ივლისის საჩივრის \nდაკმაყოფილებაზე უარის თქმის თაობაზე\n\n\n\n\nშემოსავლების სამსახურმა დავების განხილვის საბჭოს 2023 წლის 28 ივლისის (ოქმი №79) სხდომაზე განიხილა ფ/პ ------ -------------ის (პ/ნ ----------------) №82458/1/2023 საჩივარი, რომლითაც გადასახადის გადამხდელი არ ეთანხმება ვალის მართვის დეპარტამენტის 2023 წლის 20 ივნისის №AA1481322 საგადასახადო სამართალდარღვევის ოქმს. \n\n\nგადასახადის გადამხდელის პოზიცია: \nგადამხდელი საჩივარში განმარტავს, რომ 2023 წლის 20 ივნისის №AA1481322 საგადასახადო სამართალდარღვევის ოქმის საფუძველზე დაეკისრა ჯარიმა 4000 ლარის ოდენობით, ვინაიდან შემოსავლების სამსახურის თანამშრომლებისათვის წარდგენილ იქნა ქონება, რომელიც განსხვავდებოდა №011-206 ბრძანების საფუძველზე ყადაღადადებული ქონებისაგან. \nშპს ------ის (---------------) ყადაღადადებული ქონების ნუსხის წარდგენისას ბუღალტრის მიერ შეცდომით იქნა წარდგენილი ნაშთების შესახებ ინფორმაცია, რის გამოც შემოსავლების სამსახურის №011-206 ბრძანების საფუძველზე ყადაღა დაედო არასწორ ნაშთს, ფაქტიურად წარდგენილი ნაშთის აღწერისას გამოვლენილი ცდომილობები გახდა ჯარიმის საფუძველი, თუმცა ფაქტი არ იყო წინასწარ განზრახული რაზეც მეტყველებს ფიზიკურად წარდგენილი ნაშთი და შემდგომში სწორად მიწოდებული ქონების ნუსხა.\nვინაიდან, მის მიერ შეცდომით/არცოდნით განხორციელებული ქმედებით ბიუჯეტს არ მიუღია ზარალი და პირიქით შემოსავლების სამსახურს მიუხედავად ჯარიმის რისკისა წარუდგინა ქონების სრული ნუსხა, რომელიც გაცილებით მეტი იყო ვიდრე თავდაპირველად შეცდომით წარდგენილი, ითხოვს აღნიშნულის გათვალისწინებას და ჯარიმის გაუქმებას. \n\n\nფაქტობრივი გარემოებები: \nშემოსავლების სამსახურის გადასახადების ადმინისტრირების საინფორმაციო სისტემის მონაცემებითა და ვალის მართვის დეპარტამენტის მიერ მოწოდებული ინფორმაციით დგინდება, რომ შპს ------ -------------ის (პ/ნ ----------------)  აღიარებული საგადასახადო დავალიანების არსებობის გამო, საგადასახადო დავალიანების გადახდევინების უზრუნველყოფის ღონისძიებების განხორციელების მიზნით, საქართველოს საგადასახადო კოდექსის 241-ე მუხლის საფუძველზე, ვალის მართვის დეპარტამენტის მიერ გამოცემულ იქნა „ქონებაზე ყადაღის დადების შესახებ“ 2023 წლის 30 იანვრის №011-206 ბრძანება, რომლის საფუძველზეც ყადაღა დაედო შპს ------ -------------ის (პ/ნ ----------------) საკუთრებაში რიცხულ ქონებას. ასევე, შედგენილ იქნა „ქონებაზე ყადაღის დადების შესახებ“ 2023 წლის 27 თებერვლის №2023/011-206/1 აქტი. აქტის შესაბამის ველში გაკეთებული ჩანაწერით დგინდება, რომ შპს ------ -------------ის (პ/ნ ----------------) ყადაღადადებული ქონება შესანახად ჩაიბარა ფ/პ ----------ძემ.\n2023 წლის 20 ივნისს ვალის მართვის დეპარტამენტის თანამშრომლების მიერ გამოვლენილ იქნა სამართალდარღვევა. კერძოდ დაფიქსირდა, რომ ფ/პ ----- --------ემ (პ/ნ -------) განახორციელა შპს ------ -------------ის (პ/ნ ----------------) ყადაღადადებული ქონების განკარგვა ნებართვის გარეშე. აღნიშნული სამართალდარღვევის ფაქტზე საქართველოს საგადასახადო კოდექსის 278-ე მუხლის შესაბამისად ვალის მართის დეპარტამენტის მიერ შედგენილი იქნა 2023 წლის 20 ივნისის №AA1481322 საგადასახადო სამართალდარღვევის ოქმი და საქართველოს საგადასახადო კოდექსის 278-ე მუხლის თანახმად, ფ/პ ------- -----ეს (პ/ნ -----------) შეეფარდა ჯარიმა 4000 ლარის ოდენობით. აღნიშნულ ოქმს გადამხდელი გაეცნო ელექტრონულად 2023 წლის 20 ივლისს. \n\n\nშემოსავლების სამსახურმა განიხილა საჩივარი და მიიჩნია, რომ გადასახადის გადამხდელს უარი უნდა ეთქვას მოთხოვნის დაკმაყოფილებაზე შემდეგ გარემოებათა გამო: \nსაქართველოს საგადასახადო კოდექსის 302-ე მუხლის მე-6 ნაწილის თანახმად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nშემოსავლების სამსახური მიუთითებს საქართველოს საგადასახადო კოდექსის 241-ე მუხლის პირველ ნაწილზე, რომლის თანახმად, საგადასახადო ორგანოს უფლება აქვს, სასამართლოს გადაწყვეტილების გარეშე დაადოს ყადაღა პირის საკუთრებაში არსებულ ან/და მის ბალანსზე რიცხულ (გარდა ლიზინგით მიღებული ქონებისა) ნებისმიერ ქონებას, აღიარებული საგადასახადო დავალიანების გადახდევინების უზრუნველყოფის მოცულობის ფარგლებში. ქონებაზე ყადაღის დადების შესახებ საგადასახადო ორგანოს უფლებამოსილი პირი გამოსცემს ინდივიდუალურ ადმინისტრაციულსამართლებრივ აქტს.\nამავე მუხლის მე-2 ნაწილის მიხედვით, ამ კოდექსის მიზნებისათვის ქონებაზე ყადაღის დადება არის პირის ქონების აღწერა ამ ქონების განკარგვის (პირის მიერ ქონების ნებისმიერი ფორმით გასხვისების, დაგირავების, იპოთეკის, უზუფრუქტის, სერვიტუტის ან აღნაგობით დატვირთვის, თხოვების, ქირავნობისა და იჯარის ხელშეკრულებების დადების, სხვისთვის დროებით ან მუდმივ მფლობელობაში გადაცემის) აკრძალვა. საგადასახადო ორგანოს წარმომადგენელი ყადაღადადებულ ნივთებს აღნუსხავს ქონებაზე ყადაღის დადების აქტში.\nამავე მუხლის მე-3 ნაწილის თანახმად, საგადასახადო ორგანოს წერილობითი თანხმობით დასაშვებია, პირმა განკარგოს ყადაღადადებული ქონება, თუ ამონაგები თანხა სრულად იქნება მიმართული საგადასახადო დავალიანების დასაფარავად. თუ საგადასახადო ორგანოს თანხმობით განხორციელდა ქონების ან მისი ნაწილის რეალიზაცია და ამონაგები თანხა სრულად იქნა მიმართული საგადასახადო დავალიანების დასაფარავად, ქონებაზე დადებული ყადაღა უქმდება.\nხოლო ამავე მუხლის მე-4 ნაწილის თანახმად, ქონებაზე ყადაღის დადების აქტს ხელს აწერენ საგადასახადო ორგანოს/აღსრულების ეროვნული ბიუროს წარმომადგენელი, ქონების შემნახველი, გადასახადის გადამხდელი/ვალდებული პირი და სხვა პირები, რომლებიც ესწრებოდნენ ქონებაზე ყადაღის დადებას. თუ ამ პირებმა უარი განაცხადეს ხელმოწერაზე, აქტში კეთდება შესაბამისი აღნიშვნა.\nსაქართველოს საგადასახადო კოდექსის 269-ე მუხლის პირველი ნაწილის თანახმად, საგადასახადო სამართალდარღვევად ითვლება პირის მართლსაწინააღმდეგო ქმედება (მოქმედება ან უმოქმედობა),რომლისთვისაც ამ კოდექსით გათვალისწინებულია პასუხისმგებლობა. საგადასახადო სამართალდარღვევისათვის პირს პასუხისმგებლობა შეიძლება დაეკისროს მხოლოდ ამ კოდექსით დადგენილი საფუძვლითა და წესით.\nსაქართველოს საგადასახადო კოდექსის 270-ე მუხლის პირველი ნაწილის თანახმად, საგადასახადო სანქცია არის პასუხისმგებლობის ზომა ჩადენილი საგადასახადო სამართალდარღვევისათვის. ამავე მუხლის მე-2 ნაწილის თანახმად, საგადასახადო სანქცია გამოიყენება გაფრთხილების, საურავის, ფულადი ჯარიმის, სამართალდარღვევის საქონლის ან/და სატრანსპორტო საშუალების უსასყიდლოდ ჩამორთმევის სახით, ამ კოდექსით გათვალისწინებულ შემთხვევებში.\nსაქართველოს საგადასახადო კოდექსის 278-ე მუხლის თანახმად, საგადასახადო ორგანოსთან შეთანხმების გარეშე, ყადაღადადებული ქონების პირის მიერ განკარგვა ან საგადასახადო ორგანოს ან აღსრულების ეროვნული ბიუროს მიერ დადებული ლუქის ახსნა – იწვევს პირის დაჯარიმებას 4000 ლარის ოდენობით.\nზემოაღნიშნული სამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ ვალის მართვის დეპარტამენტის მიერ სადავო საგადასახადო სამართალდარღვევის ოქმი გამოცემულია კანონმდებლობის შესაბამისად და არ არსებობს მისი გაუქმების სამართლებრივი საფუძველი. \n\n\n\n\nსაქართველოს საგადასახადო კოდექსის 304-ე მუხლის საფუძველზე, \nვ ბ რ ძ ა ნ ე ბ : \n\n\n\n\n1. ფ/პ ----- --------ის (პ/ნ ----------) საჩივარი არ დაკმაყოფილდეს;\n2. ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვახტანგ გორგასლის ქ. №16) ან ქუთაისის საქალაქო სასამართლოში (მის. ქ. ქუთაისი, ვიქტორ კუპრაძის ქ. №11), საქართველოს საგადასახადო კოდექსის XIV კარით დადგენილი წესით, ამ ბრძანების ჩაბარებიდან 20 დღის ვადაში.\nჩამოტვირთვა\nგაზიარება\nთეგები:\nუზრუნველყოფის ღონისძიებები\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n43\n\nდოკუმენტის დათვალიერება\n\ninfohub@rs.ge",
    "title": "Document 845d8343-1381-40ac-a5ee-2bd90636ad75"
  }
}