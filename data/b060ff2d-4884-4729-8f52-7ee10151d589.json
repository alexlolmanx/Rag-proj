{
  "id": "b060ff2d-4884-4729-8f52-7ee10151d589",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18605/2/2023\n20 მარტი 2023\nდოკუმენტის #:\n18605/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n23 თებერვალი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nვალის მართვის დეპარტამენტი\nსაკანონმდებლო ნორმა:\nტერმინთა განმარტება, საბანკო ანგარიშზე საინკასო დავალების წარდგენა\nჩამოტვირთვა\nგაზიარება\n№18605/2/2023\n23.02.2023\n\n\n\n\nგადაწყვეტილება\n\n\n\n\nმომჩივანი: \"------\" (ს/ნ \"------\" )\nმოპასუხე: ვალის მართვის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 23.02.2023 წელს განიხილა და მიიღო გადაწყვეტილება \"------\" -ის  9.01.2023 წელს რეგისტრირებულ საჩივარზე (რეგისტრაციის №18605/2/2023).\n\n\nდავის საგანი: \nსაბანკო ანგარიშებზე საინკასო დავალების წარდგენის მართლზომიერება. \n\n\nგასაჩივრებული გადაწყვეტილება:\n1. ვალის მართვის დეპარტამენტის 21.11.2022 წლის №011-2022-220745 ბრძანება საბანკო ანგარიშებიდან გადასახადის, საურავის და ჯარიმის თანხების ჩამოწერის შესახებ;\n2. შემოსავლების სამსახურის 23.12.2022 წლის №32669 ბრძანება.\n\n\nფაქტების აღწერა/დარიცხვის საფუძვლები\nშემოსავლების სამსახურის გადასახადების ადმინისტრირების საინფორმაციო სისტემის მონაცემებით, მომჩივანს 21.11.2022 წლის მდგომარეობით ერიცხება აღიარებული საგადასახადო დავალიანება: გადასახადი 47 493.67 ლარი, ჯარიმა 24 066.50 ლარი, საურავი 25 283.70 ლარი. აღნიშნულიდან გამომდინარე, საგადასახადო კოდექსის 243-ე მუხლის საფუძველზე გამოიცა 21.11.2022 წლის №011-2022-220745 ბრძანება საბანკო ანგარიშებიდან გადასახადის, საურავის და ჯარიმის თანხების ჩამოწერის შესახებ.\nაღნიშნული საინკასო დავალების საფუძველზე გადამხდელს ჩამოეწერა 10.95 ლარი. ვალის მართვის დეპარტამენტის აღნიშნული ბრძანება 21.11.2022 წელს გასაჩივრდა შემოსავლების სამსახურში, რომლის 23.12.2022 წლის №32669 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი\nშემოსავლების სამსახურის გადასახადების ადმინისტრირების საინფორმაციო სისტემის მონაცემების თანახმად, მომჩივნის საჩივარი აუდიტის დეპარტამენტის 16.12.2021 წლის №007-488 საგადასახადო მოთხოვნასთან და შემოსავლების სამსახურის 29.03.2022 წლის №7802 ბრძანებასთან დაკავშირებით საქართველოს ფინანსთა სამინისტროსთან არსებული დავების განხილვის საბჭოს 2022 წლის 7 ოქტომბრის №17677/2/2022 გადაწყვეტილებით დარჩა განუხილველი (იმავე საკითხზე მომჩივანმა 1.09.2022 წელს ხელახლა მიმართა საბჭოს).\nსამართლებრივი ნორმებისა და იმ ფაქტობრივი გარემოების გათვალისწინებით, რომ მომჩივანს შემოსავლების სამსახურის გადასახადების ადმინისტრირების საინფორმაციო სისტემის მონაცემებით 21.11.2022 წლის მდგომარეობით ერიცხებოდა აღიარებული საგადასახადო დავალიანება, შემოსავლების სამსახურს მიაჩნია, რომ ვალის მართვის დეპარტამენტის მიერ „საბანკო ანგარიშებიდან გადასახადის, საურავის და ჯარიმის თანხების ჩამოწერის შესახებ“ სადავო ბრძანება გამოცემულია.\nსაგადასახადო კანონმდებლობის შესაბამისად და გადასახადის გადამხდელს უარი უნდა ეთქვას მოთხოვნის დაკმაყოფილებაზე.\n\n\nმომჩივნის არგუმენტაცია\nშემოწმების მიმდინარეობისას (რომელიც დაემთხვა კოვიდ პანდემიის გამო შეზღუდვებს) მოთხოვნილი საბუთები შეძლებისდაგვარად მიწოდებულია აუდიტისათვის, მაგრამ იყო ნაწილი დოკუმენტებისა, მათ შორის კომუნალური გადასახადების ქვითრები, რომლების წარდგენასთან დაკავშირებით შეექმნა პრობლემა კერძოდ, ვერ წარადგინა კონკრეტული ქვითრები და ენერგო კომპანიისთვის მიმართვაც უშედეგო აღმოჩნდა, ვინაიდან ამ ფართზე არსებული მრიცხველის მეპატრონე გარდაიცვალა ამ პერიოდში (კოვიდისგან) და სანამ მემკვიდრეზე გადაფორმდებოდა ფართი, კომპანიას არ შეეძლო ამ ინფორმაციის მოწოდება, ახლა შეუძლია მრიცხველის ამონაწერი წარმოადგინოს და ისედაც, რთული წარმოსადგენია, რომ მაღაზია სადაც არის რამდენიმე მაცივარი და სხვადასხვა ელექტრო დანადგარი არ იხდიდეს ელექტრო ენერგიის საფასურს, რაც ხარჯში არ ჩაუთვალეს და რაც შეადგენს საერთო ჯამში 11 921 ლარს. შედეგად მთელი შემოსავალი დაფიქსირდა მოგებად და დაეკისრა არარეალური გადასახადი.\nრაც შეეხება ფასნამატს, გაუგებარია პროცენტის ასე გაზრდა მის მიერ რეალიზებულ საქონელზე (4%-დან 11%-მდე), რასაც კატეგორიულად არ ეთანხმება. ეს არის პატარა უბნის მაღაზია, სადაც ძირითადი მომხმარებელი არის უბნის მოსახლეობა და უმეტეს შემთხვევაში უწევს ვალად პროდუქციის გაყიდვა და ამ თანხების მომხმარებლებიდან მოგვიანებით მიღება, შესაბამისად მუშაობს ძალიან პატარა ფასნამატით, სხვანაირად არ გამოდის, თან კიდევ ერთხელ აღნიშნავს რა რთულ პერიოდში მოუწია პანდემიის დროს მუშაობა. სარეალიზაციო პროგრამა რაზეც კეთდება აქცენტები და რის გამოც მოხდა ამ მაღაზიის გათანაბრება სხვა სასურსათო მაღაზიებთან არის ძალიან ძვირი და ისედაც გაზრდილი ხარჯების ფონზე ნამდვილ სირთულეს წარმოადგენს მისი შეძენა. ამიტომ შეძენილ და რეალიზებულ საქონლის ბრუნვას ძირითადად ექსელის ფორმატში ასახავს, რომელიც წარუდგინა აუდიტის დეპარტამენტს, ასევე აწარმოებს ნაშთების აღრიცხვას. შემოწმების შედეგები გაეგზავნა წინასწარი შეთანხმების და ყოველგვარი ახსნა-განმარტების გარეშე. თუმცა გამოგზავნილ საბუთებში წერია, რომ მეწარმესთან მიდიოდა შეთახმებები და საუბარი დარიცხვების და დარიცხული თანხის ოდენობის შესახებ. არც კი დაურეკავს არავის აუდიტის დეპარტამენტიდან და არ უკითხავს ესა თუ ეს ხარვეზი რატომ ჰქონდა ან თუნდაც პროცენტის გაზრდის შემთხვევაში რაიმე ახსნა-განმარტება მოეთხოვა, თვლის რომ ეს არის მეწარმის მიმართ უპატივცემულო მოპყრობა.\nშემოსავლების სამსახურმა ნაწილობრივ დააკმაყოფილა მისი მოთხოვნა, მაგრამ ჩაითვალა რომ ნაწილობრივ საკმარისი არ არის და შემდგომში გაასაჩივრა საქართველოს ფინანსთა სამინისტროსთან არსებულ დავების განხილვის საბჭოში, საიდანაც უარი მიიღო საჩივრის გადახედვაზე. დარიცხული თანხა არ შეესაბამება რეალურ სურათს და შეუძლებელია ამ თანხის გადახდა, მითუმეტეს ახლა, როდესაც ირგვლივ ყოველ ნაბიჯზე იხსნება ქსელური მაღაზიები, არასდროს ჰქონია ასეთი ოდენობით შემოსავალი, რომ შეძლოს დარიცხული თანხის გადახდა.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის მე-8 მუხლის მე-5 ნაწილის თანახმად, აღიარებული საგადასახადო დავალიანება არის საგადასახადო დავალიანება, თუ:\nა) დარიცხვის საფუძველია საგადასახადო დეკლარაცია/საბაჟო დეკლარაცია;\nბ) პირს გაშვებული აქვს საგადასახადო ორგანოს მიერ მისთვის წარდგენილი საგადასახადო მოთხოვნის ან/და დავის განმხილველი ორგანოს გადაწყვეტილების გასაჩივრების ამ კოდექსით დადგენილი ვადა;\nგ) მისი შემცირების მიზნით შემოსავლების სამსახურსა და გადასახადის გადამხდელს შორის გაფორმდა საგადასახადო შეთანხმება;\nდ) დარიცხვის მართლზომიერების შესახებ სასამართლოს გადაწყვეტილება შესულია კანონიერ ძალაში;\nე) პირი წერილობითი/ელექტრონული განცხადებით უარს აცხადებს საგადასახადო დავის განმხილველი ორგანოს გადაწყვეტილების გასაჩივრებაზე;\nვ) პირს საქართველოს ფინანსთა მინისტრის მიერ დადგენილი წესით საგადასახადო ორგანოში წარდგენილი აქვს წერილობითი განცხადება საგადასახადო მოთხოვნის გასაჩივრებაზე უარის თქმის შესახებ\nამავე კოდექსის 243-ე მუხლის პირველი ნაწილის მიხედვით, ამ კოდექსით გათვალისწინებულ შემთხვევებში საგადასახადო ორგანოს უფლება აქვს, აღიარებული საგადასახადო დავალიანების ფარგლებში პირის საბანკო ანგარიშებიდან (გარდა საანაბრო (ვადიანი) ანგარიშისა) საინკასო დავალებით ჩამოწეროს გადასახადის, საურავისა და ჯარიმის თანხები და ჩარიცხოს ისინი შესაბამის ბიუჯეტში\nდადგენილია, რომ გადასახადის გადამხდელს 21.11.2022 წლის მდგომარეობით ერიცხებოდა აღიარებული საგადასახადო დავალიანება.\nმომჩივანი არგუმენტს სადავო საკითხთან დაკავშირებით არ წარმოადგენს, მხოლოდ მიუთითებს აუდიტის დეპარტამენტის მიერ ჩატარებული საგადასახადო შემოწმების შედეგებზე, არ ეთანხმება მათ და მიაჩნია, რომ არსებობს დარიცხული თანხის შემცირების საფუძველი.\nმომჩივნის არგუმენტზე აღსანიშნია, რომ აუდიტის დეპარტამენტის მიერ ჩატარებულ შემოწმების შედეგებზე შედგენილი 6.12.2021 წლის აქტი, 16.12.2021 წლის №38972 ბრძანება და 16.12.2021 წლის №007-488 საგადასახადო მოთხოვნა, შემოსავლების სამსახურის 29.03.2022 წლის №7802 ბრძანებასთან ერთად 18.04.2022 წელს გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. საბჭოს 24.06.2022 წლის №16368/2/2022 გადაწყვეტილებით საჩივარი არ დაკმაყოფილდა. იგივე საკითხზე მომჩივანმა 1.09.2022 წელს ხელახლა მიმართა საბჭოს და 7.10.2022 წლის №17677/2/2022 გადაწყვეტილებით საჩივარი, საგადასახადო კოდექსის 301-ე მუხლის „ზ“ ქვეპუნქტის საფუძველით, დარჩა განუხილველი.\nიმ გარემოების გათვალისწინებით, რომ მომჩივანს 21.11.2022 წლის მდგომარეობით ერიცხებოდა აღიარებული საგადასახადო დავალიანება, საბჭოს მიაჩნია, რომ ამავე თარიღით საგადასახადო კოდექსის 243-ე მუხლის საფუძველზე საბანკო ანგარიშებიდან გადასახადის, საურავის და ჯარიმის თანხების ჩამოწერის შესახებ ბრძანების გამოცემა მართებულია და არ არსებობს საჩივრის დაკმაყოფილების საფუძველი. \n\n\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და \n\n\nგადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nუზრუნველყოფის ღონისძიებები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n9\n\nდოკუმენტის დათვალიერება\n\ninfohub@rs.ge",
    "title": "Document b060ff2d-4884-4729-8f52-7ee10151d589"
  }
}