{
  "id": "37d9ecf3-ae62-4c54-8b2e-cb2280891e2d",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 8372\n02 მაისი 2025\nდოკუმენტის #:\n8372\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n01 მაისი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაქონლის ან/და სატრანსპორტო საშუალების უკანონო განკარგვა, დაკარგვა ან განადგურება\nჩამოტვირთვა\nგაზიარება\nN 8372\n01 მაისი 2025\n\n\n\n\nბ რ ძ ა ნ ე ბ ა\n\n\n\n\nშპს „-----“ (ს/ნ -----) (მის:  -----)\n2025 წლის 8 აპრილის საჩივრის თაობაზე\n\n\nშემოსავლების სამსახურმა დავების განხილვის საბჭოს 2025 წლის 17 აპრილის სხდომაზე (ოქმი N 29) განიხილა შპს „---“ (ს/ნ -----) N ----/-/2025 საჩივარი, რომელიც ეხება შემოსავლების სამსახურის საბაჟო დეპარტამენტის 2025 წლის 24 მარტის N EL----- და N EL----- საბაჟო სამართალდარღვევის ოქმებს.\n\n\nმომჩივნის არგუმენტაცია:\nსაჩივრის ავტორი განმარტავს, რომ 2025 წლის 22 მარტს კომპანიის კუთვნილი ტვირთი, რომელიც განთავსებული იყო კონტეინერში MEDU----- და რომელზედაც შექმნილი იყო წინასწარი საბაჟო დეკლარაცია იმპორტი N -----/-----/C----- შპს ,,-----\" -ს საბაჟო საწყობში გადაიტვირთა ავტოსატრანსპორტო საშუალებაზე N -----. ტვირთმა ისე დატოვა საბაჟო საწყობი, რომ საბაჟო პროცედურების დასრულება არ მომხდარა. კომპანიის მინდობილ პირსა და საბაჟო საწყობის თანამშრომელს შორის არასწორი კომუნიკაციისა და შესაბამისი ინფორმაციის არასწორად გაცვლის შედეგი იყო მანქანის საწყობიდან გასვლა საბაჟო პროცედურების დასრულების გარეშე. კომპანიის მხრიდან აღნიშნული ფაქტის აღმოჩენისთანავე მოხდა დაკავშირება საბაჟო ორგანოსთან და მანქანა გზიდან ისე, რომ არ მომხდარა მისი გახსნა (საბაჟო საწყობის მიერ დადებული ლუქი) დაბრუნდა ისევ საწყობში.\nმომდევნო სამუშაო დღეს მოხდა კანონის დაცვით მანქანის გახსნა და საქონლის დათვალიერება. საბაჟოს წარმომადგენლის მხრიდან შედგა დათვალიერების აქტი N --/--/2025--, რომლის მიხედვითაც საქონლის იდენტიფიცირება თანმხლებ დოკუმენტებთან მიმართებაში საბაჟოს წარმომადგენლის მიერ ვერ მოხერხდა.\nსაქონელი, რომელიც შემოიტანა კომპანიამ აღნიშნული იმპორტის ფარგლებში გამოიყენება სტომატოლოგიაში ძირითადი საშუალებების სახით (ბორმანქანა, ავტოკლავი, სტომატოლოგიური სკამი). თავისი სპეციფიკიდან გამომდინარე ასეთი ტიპის საქონლის დათვალიერება და შეფასება სასურველია მოხდეს უშუალოდ სპეციალისტის თანდასწრებით. კომპანიის მინდობილ პირს არ ჰქონდა შესაბამისი ცოდნა და ინფორმაცია სრული ახსნა-განმარტება მიეცა ადგილზე საბაჟო წარმომადგენლისთვის. მოხდა სატელეფონო კომუნიკაცია კომპანიის ხელმძღვანელსა (რომელიც ფიზიკურად ვერ დაესწრო პროცესს 01 მაისი ---- N ---- აღნიშნულ პერიოდში საქართველოს ფარგლებს გარეთ მივლინებაში ყოფნის გამო) და წარმომადგენელს შორის, თუმცაღა ეს არასაკმარისი აღმოჩნდა სათანადო განმარტებების მისაღებად.\nკომპანიას მიზანმიმართულად არ განუხორციელებია აღნიშნული ქმედება და როგორც კი ფაქტი აღმოაჩინა შეეცადა შეცდომის მყისიერად გამოსწორებას.\nსადავო საბაჟო სამართალდარღვევის ოქმებით დაკისრებული ჯარიმა კომპანიამ სრულად გადაიხადა, ასევე გადაიხადა გამოცემული საგადასახადო მოთხოვნით დაკისრებული დღგ.\nაღნიშნულზე მითითებით ითხოვს სადავო საბაჟო სამართალდარღვევის ოქმებით დაკისრებული ჯარიმების გაუქმებას (პატიებას).\n\n\nფაქტობრივი გარემოებები:\nსაქმის მასალებითა და საბაჟო დეპარტამენტიდან წარმოდგენილი ინფორმაციით ირკვევა, რომ შპს „-----“ (ს/ნ -----) N -----/----- (24.03.2025) და შპს „-----“ N -----/----- (22.03.2025) განცხადებებით საბაჟო ორგანოს ეცნობა, რომ შპს „-----“ საბაჟო საწყობის ტერიტორიაზე N MEDU----- კონტეინერით განთავსებული, შპს „------“ კუთვნილი (საბაჟო დეკლარაცია N -----/C----- (18.03.2025)), საბაჟო ზედამხედველობას დაქვემდებარებული სხვადასხვა დასახელების საქონელი, საბაჟო ფორმალობების დასრულებამდე გადაიტვირთა N ----- სატრანსპორტო საშუალებაში და დატოვა საბაჟო საწყობის კონტროლის ზონა, შემდეგ კი კვლავ დაბრუნდა საბაჟო საწყობის ტერიტორიაზე. საბაჟო ორგანოს უფლებამოსილი პირის მიერ განხორციელდა N ----- სატრანსპორტო საშუალებაში განთავსებული საქონლის დათვალიერება (დათვალიერების აქტი N --/--/2025/--), რის შედეგადაც საქონლის იდენტიფიცირება ვერ მოხერხდა.\nვინაიდან შპს „-----“ მხრიდან ადგილი ჰქონდა საბაჟო ზედამხედველობის ქვეშ მყოფი საქონლის უკანონო განკარგვას, გამოვლენილ სამართალდარღვევის ფაქტზე, გაფორმების ეკონომიკური ზონა „-----“ უფლებამოსილი პირის მიერ 2025 წლის 24 მარტს შედგენილ იქნა N EL----- საბაჟო სამართალდარღვევის ოქმი, რომლითაც შპს „-----“ დაეკისრა საქართველოს საბაჟო კოდექსის 172-ე მუხლით გათვალისწინებული პასუხისმგებლობა და სანქციის სახით შეეფარდა ჯარიმა 579.84 ლარის ოდენობით.\nამასთან ერთად, 2025 წლის 24 მარტს გამოიცა N EL-----/-- საგადასახადო მოთხოვნა, რომლითაც შპს „-----“ (ს/ნ -----) დაერიცხა კუთვნილი იმპორტის გადასახდელი – დღგ 579.84 ლარი.\nრაც შეეხება შპს „-----“ მიმართ 2025 წლის 24 მარტს შედგენილ N EL----- საბაჟო სამართალდარღვევის ოქმს, აღნიშნული ოქმი გაუქმდა საბაჟო დეპარტამენტის 2025 წლის 25 აპრილის N 7689 ბრძანებით.\n\n\nშემოსავლების სამსახურმა მიიჩნია, რომ მომჩივნის მოთხოვნა 2025 წლის 24 მარტის N EL ----- საბაჟო სამართალდარღვევის ოქმის გასაჩივრების ნაწილში უნდა დარჩეს განუხილველი შემდეგ გარემოებათა გამო:\nსაქართველოს საბაჟო კოდექსის მე-6 ნაწილი ადგენს, რომ გადაწყვეტილება არის საბაჟო ორგანოს მიერ საქართველოს საბაჟო კანონმდებლობის საფუძველზე განხორციელებული ქმედება ან/და გამოცემული ინდივიდუალური ადმინისტრაციულ-სამართლებრივი აქტი, რომელსაც პირის ან დაინტერესებულ პირთა მიმართ შეიძლება მოჰყვეს სამართლებრივი შედეგები.\nსაქართველოს საბაჟო კოდექსის 33-ე მუხლის მე-2 ნაწილის მიხედვით, საქართველოს ფინანსთა სამინისტროს სისტემაში საბაჟო დავა განიხილება საქართველოს საგადასახადო კოდექსის შესაბამისად საგადასახადო დავის განხილვისთვის დადგენილი წესით, თუ ამ კოდექსით სხვა რამ არ არის გათვალისწინებული.\nსაქართველოს საგადასახადო კოდექსის 301-ე მუხლის „დ“ ქვეპუნქტის თანახმად, დავის განმხილველი ორგანო საჩივარს არ განიხილავს, თუ არ არსებობს დავის საგანი.\nსაქმის მასალებითა და შემოსავლების სამსახურის გადასახადების ადმინისტრირების საინფორმაციო სისტემის მონაცემებით ირკვევა, რომ საბაჟო დეპარტამენტის 2025 წლის 25 აპრილის N 7689 ბრძანებით გაუქმდა 2025 წლის 24 მარტის N EL----- საბაჟო სამართალდარღვევის ოქმი. შესაბამისად, არ არსებობს დავის საგანი.\nზემოაღნიშნული სამართლებრივი ნორმებისა და დადგენილი ფაქტობრივი გარემოების გათვალისწინებით, შემოსავლების სამსახურმა მიიჩნია, რომ სახეზეა 2025 წლის 24 მარტის N EL----- საბაჟო სამართალდარღვევის ოქმის გასაჩივრების ნაწილში საჩივრის განუხილველად დატოვების საქართველოს საგადასახადო კოდექსის 301-ე მუხლის „დ“ ქვეპუნქტით გათვალისწინებული საფუძველი.\n\n\nშემოსავლების სამსახურმა მიიჩნია, რომ მომჩივნის მოთხოვნა 2025 წლის 24 მარტის N EL------ საბაჟო სამართალდარღვევის ოქმის გასაჩივრების ნაწილში არ უნდა დაკმაყოფილდეს შემდეგ გარემოებათა გამო:\nსაქართველოს საგადასახადო კოდექსის 302-ე მუხლის მე-6 ნაწილი ადგენს, რომ დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nსაქართველოს საბაჟო კოდექსის მე-5 მუხლის მიხედვით:საბაჟო ორგანო ახორციელებს საბაჟო ზედამხედველობას, საბაჟო კონტროლს და საბაჟო ფორმალობებს.\nამავე კოდექსის მე-6 მუხლის მიხედვით:\nსაბაჟო ზედამხედველობა გულისხმობს საბაჟო ორგანოს მიერ განსახორციელებელ ღონისძიებათა ერთობლიობას, რომლის მიზანია საქონლის მიმართ საქართველოს კანონმდებლობით დადგენილი ვალდებულებების შესრულება;\nსაბაჟო კონტროლი არის საქართველოს საბაჟო კანონმდებლობის, აგრეთვე საქართველოს საბაჟო ტერიტორიასა და უცხო ქვეყანას შორის გადაადგილებული საქონლის შემოტანის, ტრანზიტის, გადაადგილების, შენახვის, მიზნობრივი დანიშნულებით გამოყენებისა და გატანის, აგრეთვე უცხოური საქონლის და მიზნობრივი დანიშნულებით გამოყენებული საქონლის საქართველოს საბაჟო ტერიტორიაზე განთავსებისა და გადაადგილების მარეგულირებელი სხვა სამართლებრივი აქტების მოთხოვნათა დაცვის უზრუნველსაყოფად საბაჟო ორგანოს მიერ განსახორციელებელი ცალკეული ქმედებები;\nსაბაჟო ფორმალობა კი დაინტერესებული პირის ან/და საბაჟო ორგანოს მიერ საქართველოს საბაჟო კანონმდებლობის შესასრულებლად განსახორციელებელ სავალდებულო ქმედებას მოიცავს.\nამავე საკანონმდებლო აქტის 70-ე მუხლის პირველი ნაწილის თანახმად, საქართველოს საბაჟო ტერიტორიაზე შემოტანილი საქონელი შემოტანისთანავე ექვემდებარება საბაჟო ზედამხედველობას და შეიძლება დაექვემდებაროს საბაჟო კონტროლის პროცედურებს.\nამავე მუხლის მე-2 ნაწილის მიხედვით, საქონელი მისი საბაჟო სტატუსის განსაზღვრამდე რჩება საბაჟო ზედამხედველობის ქვეშ და საბაჟო ორგანოს თანხმობის გარეშე მისი საბაჟო ზედამხედველობიდან გატანა ან განკარგვა არ შეიძლება.\n„საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების შესახებ“ საქართველოს ფინანსთა მინისტრის 2019 წლის 29 აგვისტოს N 257 ბრძანებით დამტკიცებული „საბაჟო ზედამხედველობის შესახებ ინსტრუქციის“ (დანართი N 3) პირველი მუხლის პირველი პუნქტის შესაბამისად, საბაჟო ზედამხედველობის ქვეშ მოქცეული საქონლის მიმართ შეიძლება განხორციელდეს მხოლოდ საბაჟო ორგანოსთან შეთანხმებული მოქმედებები და ოპერაციები, თუ კანონმდებლობით სხვა რამ არ არის გათვალისწინებული.\nსაქართველოს საბაჟო კოდექსის 163-ე მუხლის პირველი ნაწილის შესაბამისად, საბაჟო სამართალდარღვევა არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც ამ კოდექსით გათვალისწინებულია პასუხისმგებლობა.\nამავე საკანონმდებლო აქტის 172-ე მუხლის თანახმად, საბაჟო პროცედურის/რეექსპორტის პირობების დარღვევა ან სხვა ქმედება, რამაც გამოიწვია საბაჟო ზედამხედველობის ქვეშ მყოფი საქონლის ან/და სატრანსპორტო საშუალების უკანონო განკარგვა, დაკარგვა ან განადგურება, იწვევს დაჯარიმებას იდენტურ/მსგავს საქონელზე ან/და სატრანსპორტო საშუალებაზე გადასახდელი იმპორტის გადასახდელის თანხის 100 პროცენტის ოდენობით.\nდადგენილია, რომ შპს „-----“ კუთვნილი (საბაჟო დეკლარაცია N -----/C----- (18.03.2025)), საბაჟო ზედამხედველობას დაქვემდებარებული სხვადასხვა დასახელების საქონელი, საბაჟო ფორმალობების დასრულებამდე გადაიტვირთა N --- სატრანსპორტო საშუალებაში და დატოვა საბაჟო საწყობის კონტროლის ზონა, შემდეგ კი კვლავ დაბრუნდა საბაჟო საწყობის ტერიტორიაზე. საბაჟო ორგანოს უფლებამოსილი პირის მიერ განხორციელდა N ----- სატრანსპორტო საშუალებაში განთავსებული საქონლის დათვალიერება (დათვალიერების აქტი N --/--/---/-), რის შედეგადაც საქონლის იდენტიფიცირება ვერ მოხერხდა. შესაბამისად, მომჩივნის მხრიდან ადგილი ჰქონდა საბაჟო ზედამხედველობას დაქვემდებარებული საქონლის უკანონო განკარგვის ფაქტს, რაც არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც საქართველოს საბაჟო კოდექსით გათვალისწინებულია პასუხისმგებლობა. ამდენად, მომჩივნისთვის საქართველოს საბაჟო კოდექსის 172-ე მუხლის შესაბამისად დაკისრებული პასუხისმგებლობა მართლზომიერია.\nმომჩივნის მოთხოვნაზე, დაკისრებული სანქციისგან პატიებასთან მიმართებით, შემოსავლების სამსახური მიუთითებს, რომ საქართველოს საბაჟო კოდექსის 163-ე მუხლის მე-11 ნაწილის მიხედვით, საბაჟო ორგანოს/დავის განმხილველ ორგანოს უფლება აქვს, პირი გაათავისუფლოს ამ კოდექსით გათვალისწინებული საბაჟო სანქციისგან, თუ შესაბამისი საბაჟო სამართალდარღვევა ჩადენილია შეცდომით/არცოდნით.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ სადავო ადმინისტრაციული აქტი და დაკისრებული პასუხისმგებლობა შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრის დაკმაყოფილების საფუძველი. ამასთან, განსახილველ შემთხვევაში საქართველოს საბაჟო კოდექსის 163-ე მუხლის მე-11 ნაწილის გამოყენება შემოსავლების სამსახურს მიზანშეწონილად არ მიაჩნია. \n\n\nსაქართველოს საგადასახადო კოდექსის 301-ე და 304-ე მუხლების საფუძველზე,\n\n\nვ ბ რ ძ ა ნ ე ბ:\n\n\n1. შპს „-----“ (ს/ნ -----) საჩივარი 2025 წლის 24 მარტის N EL----- საბაჟო სამართალდარღვევის ოქმის გასაჩივრების ნაწილში დარჩეს განუხილველი;\n2. შპს „-----“ (ს/ნ -----) საჩივარი 2025 წლის 24 მარტის N EL----- საბაჟო სამართალდარღვევის ოქმის გასაჩივრების ნაწილში არ დაკმაყოფილდეს;\n3. ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვახტანგ გორგასლის ქ. N 16) ან თბილისის საქალაქო სასამართლოში (მის.: ქ. თბილისი, დავით აღმაშენებლის ხეივანი N 64), საქართველოს საგადასახადო კოდექსის XIV კარით დადგენილი წესით, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n35\n\nდოკუმენტის დათვალიერება\n\ninfohub@rs.ge",
    "title": "Document 37d9ecf3-ae62-4c54-8b2e-cb2280891e2d"
  }
}