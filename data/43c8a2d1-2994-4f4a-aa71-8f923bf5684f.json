{
  "id": "43c8a2d1-2994-4f4a-aa71-8f923bf5684f",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18476/2/2022\n23 მარტი 2023\nდოკუმენტის #:\n18476/2/2022\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n09 თებერვალი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nმიმოწერა გადასახადის გადამხდელთან, საგადასახადო დავის დაწყება, საჩივრის განხილვაზე უარის თქმა, დავის განმხილველი ორგანოს გადაწყვეტილება\nჩამოტვირთვა\nგაზიარება\n№18476/2/2022 \n9.02.2023\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----------“ (ს/ნ --------) \nმოპასუხე:  აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 9.02.2023 წელს განიხილა და მიიღო გადაწყვეტილება შპს ---------- 19.12.2022 წელს რეგისტრირებულ საჩივარზე (რეგისტრაციის №18476/2/2022).\n\n\n\n\nდავის საგანი: \nსაჩივრის განუხილველად დატოვება - გასულია საჩივრის წარდგენის კანონით დადგენილი ვადა.\n\n\nგასაჩივრებული გადაწყვეტილება: \n1. აუდიტის დეპარტამენტის 14.09.2022 წლის №006-402 საგადასახადო მოთხოვნა;\n2. შემოსავლების სამსახურის 30.11.2022 წლის №29839 ბრძანება.\n\n\nდარიცხული თანხა: 2 005 453 ლარი.\nმათ შორის:\nგადასახადი - 1 001 872\nდღგ - 208 554\nსაშემოსავლო გადასახადი - 793 318\nჯარიმა - 500 791\nსაურავი - 502 790\n\n\nფაქტების აღწერა/დარიცხვის საფუძვლები \nმომჩივნის საქმიანობის კამერალური საგადასახადო შემოწმების შედეგებზე შედგენილია აუდიტის დეპარტამენტის 27.12.2021 წლის საგადასახადო შემოწმების აქტი და გადასახადის გადამხდელს წარედგინა ამავე დეპარტამენტის 29.12.2021 წლის №006-1080 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 4.07.2022 წლის №17228 ბრძანებით საჩივარი დაკმაყოფილდა ნაწილობრივ. აღნიშნული ბრძანების აღსრულების შედეგად აუდიტის დეპარტამენტის 22.08.2022 წლის დასკვნის საფუძველზე, დაკორექტირდა 2020 წლის ივნისის, ოქტომბრის, ნოემბრის და დეკემბრის თვეები, ჯამში გადასახადი შემცირდა 38 983 ლარით, ხოლო ჯარიმა 19 493 ლარით, სულ შემცირდა 58 476 ლარი. აღნიშნულზე გადასახადის გადამხდელს წარედგინა აუდიტის დეპარტამენტის 14.09.2022 წლის №006-402 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 30.11.2022 წლის №29839 ბრძანებით საჩივარი დარჩა განუხილველი საგადასახადო კოდექსის 301-ე მუხლის „ე“ ქვეპუნქტის საფუძველზე, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 44-ე მუხლის პირველ და მე-9 ნაწილებზე, 299-ე მუხლის პირველ, მე-4 და მე-10 ნაწილებზე და 301-ე მუხლის „ე“ ქვეპუნქტზე.\nშემოსავლების სამსახურის გადასახადების ადმინისტრირების საინფორმაციო სისტემის მონაცემებით დგინდება, რომ 22.08.2022 წლის დასკვნას საგადასახადო შემოწმების შედეგების გადაანგარიშებაზე, გადასახადების/გადასახდელების და საგადასახადო სანქციების თანხების დარიცხვის/შემცირების შესახებ 14.09.2022 წლის №23776 ბრძანებას და ამავე თარიღის №006-402 კორექტირებულ საგადასახადო მოთხოვნას გადასახადის გადამხდელი ავტორიზებული მომხმარებლის გვერდზე გაეცნო 14.09.2022 წელს. შემოსავლების სამსახურში საჩივარი წარმოდგენილია გასაჩივრებისათვის კანონით დადგენილი ვადის დარღვევით - 4.11.2022 წელს\nმითითებულ სამართლებრივ ნორმებსა და ფაქტობრივ გარემოებებზე დაყრდნობით, შემოსავლების სამსახურმა მიიჩნია, რომ ვინაიდან საჩივარი წარმოდგენილია საგადასახადო ორგანოს გადაწყვეტილების გასაჩივრებისათვის კანონით დადგენილი 30 დღიანი ვადის დარღვევით, ხოლო მომჩივანს არ წარუდგენია არგუმენტაცია საჩივრის ვადაში წარდგენის შეუძლებლობასთან დაკავშირებით, სახეზეა საჩივრის განუხილველად დატოვების საქართველოს საგადასახადო კოდექსის 301-ე მუხლის „ე“ ქვეპუნქტით გათვალისწინებული საფუძველი.\nზემოაღნიშნულის გათვალისწინებით, შემოსავლების სამსახურმა მიიჩნია, შპს -------- (ს/ნ ---------) საჩივარი აუდიტის დეპარტამენტის 14.09.2022 წლის №006-402 კორექტირებულ საგადასახადო მოთხოვნასთან დაკავშირებით, საგადასახადო კოდექსის 301-ე მუხლის „ე“ ქვეპუნქტის საფუძველზე, უნდა დარჩეს განუხილველი.\n\n\nმომჩივნის არგუმენტაცია\nმომჩივანი ძირითადად საუბრობს დარიცხვის არამართლზომიერებაზე, ითხოვს შემცირდეს ე.წ. დარღვევაზე დამატებით დარიცხული გადასახადები თავის სანქციებით, ხოლო სადავო საკითხთან დაკავშირებით აღნიშნავს, რომ საჩივრის 4.11.2022 წელს გადაგზავნა გამოწვეული იყო დირექტორის ავადმყოფობიდან, რომელიც მიმდინარეობდა 3.11.2022 წლამდე და აქედან გამომდინარე საჩივრის გადაგზავნა (ელექტრონულად ან მატერიალური სახით) ვერ მოახერხებდა, რის გამოც საჩივარი უნდა იქნას წარმოებაში მიღებული და მოხდეს მისი განხილვა.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 44-ე მუხლის მე-9 ნაწილის თანახმად, საგადასახადო ორგანოს მიერ პირისათვის ელექტრონული ფორმით გაგზავნილი დოკუმენტი ჩაბარებულად ითვლება ადრესატის მიერ მისი გაცნობისთანავე.\nამავე კოდექსის 299-ე მუხლის მე-4 ნაწილის თანახმად, პირს უფლება აქვს, გაასაჩივროს საგადასახადო ორგანოს გადაწყვეტილება მისი ჩაბარებიდან 30 დღის ვადაში.\nამავე მუხლის მე-10 ნაწილის თანახმად, საგადასახადო ორგანოს გადაწყვეტილება შეიძლება გასაჩივრდეს საჩივრის წარდგენის ვადის გასვლის შემდეგაც, თუ მომჩივანი დაამტკიცებს, რომ გასაჩივრების ვადის დარღვევა მისგან დამოუკიდებელი მიზეზით იყო გამოწვეული.\nსაგადასახადო კოდექსის 301-ე მუხლის „ე“ ქვეპუნქტის თანახმად, დავის განმხილველი ორგანო საჩივარს არ განიხილავს, თუ გასულია საჩივრის წარდგენის ვადა.\nდადგენილია, რომ აუდიტის დეპარტამენტის 22.08.2022 წლის დასკვნას, გადასახადების/გადასახდელების და საგადასახადო სანქციების თანხების დარიცხვის/შემცირების შესახებ 14.09.2022 წლის №23776 ბრძანებას და 14.09.2022 წლის №006-402 საგადასახადო მოთხოვნას გადასახადის გადამხდელი გაეცნო ელექტრონულად შემოსავლების სამსახურის ოფიციალური ვებგვერდის საშუალებით 14.09.2022 წელს. \nაღნიშნულიდან გამომდინარე, აუდიტის დეპარტამენტის 14.09.2022 წლის №006-402 საგადასახადო მოთხოვნის გასაჩივრების ვადის 30-ე დღე იყო 14.10.2022 წელს (ემთხვევა არასამუშაო დღეს). მომჩივანს საჩივრის წარდგენა შეეძლო 15.10.2022 წლის ჩათვლით. \nაუდიტის დეპარტამენტის 14.09.2022 წლის №006-402 საგადასახადო მოთხოვნის გაუქმების თაობაზე საჩივარი შემოსავლების სამსახურში წარდგენილია ელექტრონულად 4.11.2022 წელს (№76001/1/2022).\nსაბჭოს მიაჩნია, რომ მომჩივნის მიერ მითითებული გარემოებები ვერ ჩაითვლება, რომ გასაჩივრების ვადის დარღვევა მომჩივნისგან დამოუკიდებელი მიზეზით იყო გამოწვეული.\nშესაბამისად, საბჭომ მიიჩნია, რომ შემოსავლების სამსახურის 30.11.2022 წლის №29839 ბრძანება საჩივრის საგადასახადო კოდექსის 301-ე მუხლის „ე“ ქვეპუნქტის საფუძველზე განუხილველად დატოვების თაობაზე მართლზომიერია და არ არსებობს მისი გაუქმების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგანუხილველობა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n15\n\nდოკუმენტის დათვალიერება\n\ninfohub@rs.ge",
    "title": "Document 43c8a2d1-2994-4f4a-aa71-8f923bf5684f"
  }
}