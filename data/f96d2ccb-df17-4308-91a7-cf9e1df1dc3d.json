{
  "id": "f96d2ccb-df17-4308-91a7-cf9e1df1dc3d",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №25520/2/2025\n05 ნოემბერი 2025\nდოკუმენტის #:\n25520/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n03 ნოემბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nხელფასის სახით მიღებული შემოსავლები, დღგ-ით დასაბეგრი ოპერაციები, შეზღუდვები დღგ-ის ჩათვლის უფლებაზე, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n1\nI ეტაპი - შემოსავლების სამსახური\n2 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№25520/2/2025 \n03 ნოემბერი 2025\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „--------“ (ს/ნ „--------“)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,16.10.2025 წელს განიხილა და მიიღო გადაწყვეტილება შპს „--------“- ის 26.07.2025 წელს რეგისტრირებულ საჩივარზე (რეგისტრაციის №25520/2/2025).\n\n\nდავის საგანი:\n1. შემოწმების შედეგად დადგენილ და დეკლარირებულ დღგ-ის ბრუნვას შორის სხვაობა;\n2. დღგ-ის ჩასათვლელი თანხის კორექტირება;\n3. სალაროში არსებული ფულის ნაშთის დირექტორზე გაცემულ ხელფასად მიჩნევა;\n4. ხელფასის სახით გაცემული და მომსახურების ანაზღაურებისათვის გადახდილი თანხების საშემოსავლო გადასახადით დაბეგვრა;\n5. ქონების გადასახადში განსაზღვრული საგადასახადო ვალდებულებები;\n6. დაკისრებული სანქციებისაგან გათავისუფლება. \n\n\nგასაჩივრებული გადაწყვეტილება:\n1. აუდიტის დეპარტამენტის 31.03.2025 წლის საგადასახადო შემოწმების აქტი;\n2. აუდიტის დეპარტამენტის 2.04.2025 წლის №6312 ბრძანება;\n3. აუდიტის დეპარტამენტის 3.04.2025 წლის №083-8 საგადასახადო მოთხოვნა;\n4. შემოსავლების სამსახურის 7.07.2025 წლის №15267 ბრძანება.\n\n\nდარიცხული თანხა: 1 139 888.08 ლარი.\nმათ შორის:\nგადასახადი - 671 605.36\nდღგ - 389 852.79\nსაშემოსავლო გადასახადი - 281 510.57\nქონების გადასახადი - 242\nჯარიმა - 368 389.90\nსაურავი - 99 892.82\n\n\nპროცედურული გარემოებები\nკომპანიის საქმიანობის სფეროა სატენდერო მომსახურებების გაწევა სხვადასხვა მუნიციპალიტეტისთვის.\nაუდიტის დეპარტამენტის 9.12.2024 წლის №25771 და 21.01.2025 წლის №425 ბრძანებების საფუძველზე ჩატარდა კომპანიის საქმიანობის, 1.01.2021 წლიდან 1.01.2025 წლამდე საანგარიშო პერიოდების, კამერალური საგადასახადო შემოწმება. საგადასახადო შემოწმების შედეგები აისახა 31.03.2025 წლის საგადასახადო შემოწმების აქტში, რომლის საფუძველზეც გამოიცა აუდიტის დეპარტამენტის 2.04.2025 წლის №6312 ბრძანება და 3.04.2025 წლის №083-8 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 7.07.2025 წლის №15267 ბრძანებით საჩივრები დაკმაყოფილდა ნაწილობრივ:\n- მე-3 სადავო საკითხთან (სალაროში არსებული ფულის ნაშთის დირექტორზე გაცემულ ხელფასად მიჩნევასთან და საშემოსავლო გადასახადით დაბეგვრასთან) დაკავშირებით: \nა) გადასახადის გადამხდელს მიეცა წინადადება, ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივრებში მითითებული არგუმენტაციის დოკუმენტურად დადასტურებული მტკიცებულებები;\nბ) აუდიტის დეპარტამენტს დაევალა, შეისწავლოს გადასახადის გადამხდელის მიერ წარდგენილი მტკიცებულებები (მ.შ. საჩივრებზე თანდართული) და შესწავლის შედეგების გათვალისწინებით, სათანადო საფუძვლის არსებობის შემთხვევაში, განახორციელოს საგადასახადო ვალდებულებების კორექტირება (შემცირება); \n- დანარჩენ ნაწილში საჩივრები არ დაკმაყოფილდა.\nშემოსავლების სამსახურის 7.07.2025 წლის №15267 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nსადავო საკითხები:\n1. შემოწმების შედეგად დადგენილ და დეკლარირებულ დღგ-ის ბრუნვას შორის სხვაობა\nფაქტების აღწერა/დარიცხვის საფუძვლები\nშემოწმების შედეგად დადგინდა, რომ გადასახადის გადამხდელი დღგ-ის ნაწილში სრულად არ ადეკლარირებდა კანონმდებლობით განსაზღვრულ დღგ-ის ბრუნვას. ძირითადი სხვაობა გამოიწვია იმ ფაქტობრივმა მდგომარეობამ, რომ \"-------\"-ის მუნიციპალიტეტისთვის გაწეული მომსახურებების საფუძველზე, ზოგიერთ შემთხვევაში, არ გამოწერდა საგადასახადო ანგარიშ-ფაქტურებს, თუმცა დეკლარირებისას სწორედ გამოწერილ საგადასახადო ანგარიშ-ფაქტურებს ითვალისწინებდა.\nაღნიშნულიდან გამომდინარე, საგადასახადო კოდექსის 161-ე მუხლის გათვალისწინებით, მომჩივანს დაერიცხა დღგ და დაეკისრა ჯარიმა საგადასახადო კოდექსის 275-ე მუხლით.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 136-ე მუხლის მე-3 ნაწილზე, 158-ე მუხლის პირველ ნაწილზე, 159-ე მუხლის პირველი ნაწილის „ა“ და „ბ“ ქვეპუნქტებზე, 163-ე მუხლის პირველი და მე-2 ნაწილებზე, 164-ე მუხლის პირველ ნაწილზე, 174-ე მუხლის პირველ ნაწილზე, ამავე მუხლის მე-2 და მე-3 ნაწილებზე, 175-ე მუხლის პირველი ნაწილის „ა“ ქვეპუნქტზე, 176-ე მუხლის პირველი ნაწილის „ა“ ქვეპუნქტზე, 178-ე მუხლის „დ“ ქვეპუნქტზე, 43-ე მუხლის მე-4 ნაწილზე. \nშემოსავლების სამსახური ყურადღებას ამახვილებს დადგენილ ფაქტობრივ გარემოებებზე, რომლის თანახმად, გადასახადის გადამხდელი მის მიერ გაწეულ მომსახურებებზე ზოგიერთ შემთხვევაში არ გამოწერდა საგადასახადო ანგარიშ-ფაქტურებს და სრულად არ ადეკლარირებდა დღგ-ით დასაბეგრ ბრუნვას.\nშემოსავლების სამსახური აღნიშნავს, რომ წარდგენილ საჩივარში გადასახადის გადამხდელი ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა საგადასახადო ვალდებულებები განსაზღვრული არამართლზომიერად. ამასთან, დავის წარმოების პროცესში, მ.შ. საჩივრის ზეპირ განხილვაზე არ ყოფილა წარდგენილი არგუმენტაცია/მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს.\nზემოხსენებული სამართლებრივი ნორმების და დადგენილი ფაქტობრივი გარემოებების გათვალისწინებით, შემოსავლების სამსახურმა სადავო საკითხთან დაკავშირებით მიიჩნია, რომ აუდიტის დეპარტამენტის მიერ საგადასახადო ვალდებულებები განსაზღვრულია საგადასახადო კანონმდებლობის შესაბამისად, გადასახადის გადამხდელის საჩივრები აღნიშნულ ნაწილებში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nარ ეთანხმება აღნიშნულ საკითხს და ითხოვს დარიცხული თანხის შემცირებას. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების თანახმად, დღგით დასაბეგრი ოპერაციებია, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა.\nსაგადასახადო კოდექსის 163-ე მუხლის პირველი და მე-2 ნაწილის შესაბამისად, საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაგადასახადო კოდექსის 164-ე მუხლის პირველი ნაწილის შესაბამისად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nგადასახადის გადამხდელი არგუმენტს სადავო საკითხზე, რომ მის მიერ გაწეულ მომსახურებებზე ზოგიერთ შემთხვევაში არ გამოწერდა საგადასახადო ანგარიშ-ფაქტურებს და სრულად არ ადეკლარირებდა დღგ-ით დასაბეგრ ბრუნვას, არ წარმოადგენს.\nამასთან, საბჭოს სხდომაზე, საჩივრის ზეპირი განხილვისას, მომჩივნის წარმომადგენლის განმარტებით, შემოსავლების სამსახურის ბრძანების აღსრულების შედეგებზე გამოცემული დასკვნით მისთვის ცნობილი გახდა, რომ შემოწმების შედეგები ნაწილობრივ შემცირდა, გადასახადის გადამხდელს იმედი ჰქონდა, რომ დამატებით მოიპოვებდა მისი არგუმენტაციის დამადასტურებელ დოკუმენტებს თუმცა ამ ეტაპზე ვერ შეძლო, ამდენად, ითხოვს საბჭომ იმსჯელოს მისი როგორც კეთილსინდისიერი გადასახადის გადამხდელის გათავისუფლებაზე დაკისრებული სანქციისაგან.\nამდენად, არ არსებობს არგუმენტაცია/მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს.\nზემოაღნიშნულიდან გამომდინარე, საბჭოს მიაჩნია, რომ გადასახადის გადამხდელის საგადასახადო ვალდებულებები განსაზღვრულია მართებულად და არ არსებობს ამ ნაწილში საჩივრის დაკმაყოფილების საფუძველი.\n\n\n2. დღგ-ის ჩასათვლელი თანხის კორექტირება \nფაქტების აღწერა/დარიცხვის საფუძვლები\nშემოწმების შედეგად დადგენილი და გადასახადის გადამხდელის მიერ დეკლარირებული დღგ-ის ჩასათვლელი თანხები არ ედრება ერთმანეთს. სხვაობა ძირითად შემთხვევაში გამოწვეულია იმ ფაქტობრივი გარემოებით, რომ გადასახადის გადამხდელი მიღებული საავანსო საგადასახადო ანგარიშფაქტურების საფუძველზე არ იმცირებდა საბოლოო საგადასახადო ანგარიშ-ფაქტურებით ჩასათვლელ თანხებს.\nამავე დროს, წარდგენილი საბუღალტრო აღრიცხვით, მომწოდებლებთან საბალანსო ღირებულების შესაბამისი თანხები იყო გადახდილი. მაგალითად, შპს „N1“ მიღებული ჰქონდა 89 090 ლარის მომსახურება (დღგ 13 590 ლარი) და გადახდილი ჰქონდა 89 090 ლარი, თუმცა შპს „---------“-ს ჩათვლილი ჰქონდა 119 090 ლარის მომსახურების შესაბამისი დღგ (18 116 ლარი) და მომწოდებელ მხარეს განაშთული ჰქონდა საავანსო საგადასახადო ანგარიშ-ფაქტურები. ასევე, შპს „N2-ს“ მიღებული ჰქონდა 369 901 ლარის მომსახურება (56 426 ლარი), გადახდილი იყო შესაბამისი თანხა, თუმცა ჩათვლილი ჰქონდა 525 228 ლარის მომსახურების შესაბამისი დღგ (80 119,5 ლარი), ამასთან მომწოდებელ მხარეს განაშთული ჰქონდა საავანსო საგადასახადო ანგარიშ-ფაქტურების ძირითადი ნაწილი.\nგარდა აღნიშნულისა, გარკვეულ შემთხვევებში ითვალისწინებდა წინა წლის საგადასახადო ანგარიშფაქტურების შესაბამის დღგ-ის თანხებს.\nაღნიშნული ფაქტობრივი გარემოებიდან და საგადასახადო კოდექსის 174-ე, 175-ე და 176-ე მუხლების შესაბამისად, მომჩივანს დაერიცხა დღგ და დაეკისრა ჯარიმა საგადასახადო კოდექსის 275-ე მუხლის პირველი და მე-2 ნაწილებით.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 136-ე მუხლის მე-3 ნაწილზე, 158-ე მუხლის პირველ ნაწილზე, 159-ე მუხლის პირველი ნაწილის „ა“ და „ბ“ ქვეპუნქტებზე, 163-ე მუხლის პირველი და მე-2 ნაწილებზე, 164-ე მუხლის პირველ ნაწილზე, 174-ე მუხლის პირველ ნაწილზე, ამავე მუხლის მე-2 და მე-3 ნაწილებზე, 175-ე მუხლის პირველი ნაწილის „ა“ ქვეპუნქტზე, 176-ე მუხლის პირველი ნაწილის „ა“ ქვეპუნქტზე, 178-ე მუხლის „დ“ ქვეპუნქტზე, 43-ე მუხლის მე-4 ნაწილზე. \nშემოსავლების სამსახური ყურადღებას ამახვილებს დადგენილ ფაქტობრივ გარემოებებზე, რომლის თანახმად, გადასახადის გადამხდელის მიერ გამოანგარიშებული დღგ-ის ჩასათვლელი თანხები არ ედრებოდა შემოწმების მიერ დადგენილს, რაც გამოწვეული იყო იმ გარემოებით, რომ პირი ითვლიდა როგორც მიღებულ საავანსო, ასევე საბოლოო საგადასახადო ანგარიშ-ფაქტურებით ჩასათვლელ თანხებს.\nშემოსავლების სამსახური აღნიშნავს, რომ წარდგენილ საჩივარში გადასახადის გადამხდელი ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა საგადასახადო ვალდებულებები განსაზღვრული არამართლზომიერად. ამასთან, დავის წარმოების პროცესში, მ.შ. საჩივრის ზეპირ განხილვაზე არ ყოფილა წარდგენილი არგუმენტაცია/მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს.\nზემოხსენებული სამართლებრივი ნორმების და დადგენილი ფაქტობრივი გარემოებების გათვალისწინებით, შემოსავლების სამსახურმა სადავო საკითხთან დაკავშირებით მიიჩნია, რომ აუდიტის დეპარტამენტის მიერ საგადასახადო ვალდებულებები განსაზღვრულია საგადასახადო კანონმდებლობის შესაბამისად, გადასახადის გადამხდელის საჩივრები აღნიშნულ ნაწილებში დაუსაბუთებელია და არ უნდა დაკმაყოფილდეს. \n\n\nმომჩივნის არგუმენტაცია\nარ ეთანხმება აღნიშნულ საკითხს და ითხოვს დარიცხული თანხის შემცირებას.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 174-ე მუხლის პირველი ნაწილის თანახმად, დღგ-ის ჩათვლა არის დასაბეგრი პირის უფლება, შეიმციროს გადასახდელი დღგ-ის თანხა საქონლის მიწოდებასთან/მომსახურების გაწევასთან დაკავშირებული ხარჯის სხვადასხვა კომპონენტის ღირებულებაზე პირდაპირ მიკუთვნებული დღგ-ის თანხით.\nსაგადასახადო კოდექსის 175-ე მუხლის პირველი ნაწილის „ა“ ქვეპუნქტის მიხედვით, თუ საქონელი/მომსახურება გამიზნულია ან გამოიყენება დღგ-ით დასაბეგრი ოპერაციის განხორციელებისთვის, დასაბეგრ პირს უფლება აქვს ჩაითვალოს საქართველოს ტერიტორიაზე სხვა დასაბეგრი პირისგან ამ საქონლის/მომსახურების შეძენისთვის გადახდილი/გადასახდელი დღგ.\nსაგადასახადო კოდექსის 176-ე მუხლის პირველი ნაწილის „ა“ ქვეპუნქტის შესაბამისად, დღგ-ის ჩათვლის მიღების საფუძველია ამ კოდექსის 175-ე მუხლის პირველი ნაწილის „ა“ და „ბ“ ქვეპუნქტებითა და მე-2 ნაწილით გათვალისწინებულ შემთხვევებში – საქონლის/მომსახურების შეძენასთან დაკავშირებით ამ კოდექსით დადგენილი წესით გამოწერილი საგადასახადო ანგარიშ-ფაქტურა.\nსაგადასახადო კოდექსის 178-ე მუხლის „დ“ ქვეპუნქტის თანახმად, დღგ-ის ჩათვლა არ ხორციელდება იმ საგადასახადო ანგარიშ-ფაქტურით, რომელშიც ასახული დასაბეგრი ოპერაციის განხორციელების კალენდარული წლის დასრულებიდან 3 წელია გასული. თუ დღგ-ის ჩათვლა დასაბეგრი ოპერაციის განხორციელებიდან მე-3 წელს განხორციელდა, დასაბეგრ ოპერაციაში მონაწილე მხარეების მიმართ (ამ ოპერაციის ფარგლებში) ამ კოდექსის მე-4 მუხლის პირველი, მე-3 და მე-5 ნაწილებით განსაზღვრული ხანდაზმულობის ვადა 1 წლით გრძელდება. ამასთანავე, დღგ-ის ჩათვლა ხორციელდება არაუგვიანეს ამ უფლების წარმოშობის წლის ბოლო საანგარიშო პერიოდის შესაბამისი დეკლარაციით (მათ შორის, შესწორებული დეკლარაციით).\nგადასახადის გადამხდელი არგუმენტს სადავო საკითხზე, რომ მის მიერ გამოანგარიშებული დღგის ჩასათვლელი თანხები არ ედრებოდა შემოწმების შედეგად დადგენილს, იმ გარემოების გამო, რომ ითვლიდა როგორც მიღებულ საავანსო, ასევე საბოლოო საგადასახადო ანგარიშ-ფაქტურებით ჩასათვლელ თანხებს, არ წარმოადგენს.\nამასთან, საბჭოს სხდომაზე, საჩივრის ზეპირი განხილვისას, მომჩივნის წარმომადგენლის განმარტებით, გადასახადის გადამხდელს იმედი ჰქონდა, რომ დამატებით მოიპოვებდა მისი არგუმენტაციის დამადასტურებელ დოკუმენტებს თუმცა ამ ეტაპზე ვერ შეძლო, ამდენად, ითხოვს საბჭომ იმსჯელოს მისი როგორც კეთილსინდისიერი გადასახადის გადამხდელის გათავისუფლებაზე დაკისრებული სანქციისაგან.\nამდენად, არ არსებობს არგუმენტაცია/მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს.\nზემოაღნიშნულიდან გამომდინარე, საბჭოს მიაჩნია, რომ გადასახადის გადამხდელის საგადასახადო ვალდებულებები განსაზღვრულია მართებულად და არ არსებობს ამ ნაწილში საჩივრის დაკმაყოფილების საფუძველი.\n\n\n3. სალაროში არსებული ფულის ნაშთის დირექტორზე გაცემულ ხელფასად მიჩნევა\nფაქტების აღწერა/დარიცხვის საფუძვლები\nშემოწმების შედეგად მომჩივნის მიერ მიღებული შემოსავლებისა და დოკუმენტურად დადასტურებული ხარჯების (მიღებული საგადასახადო ანგარიშ-ფაქტურები, სასაქონლო ზედნადებები, საბიუჯეტო გადარიცხვები, შემოწმებით ხელფასად დაკვალიფიცირებული გადახდები) მიხედვით, გამოვლინდა სხვაობა განკარგვად თანხაში 649 425 ლარის ოდენობით. \nაღნიშნული ფაქტობრივი გარემოებიდან, საგადასახადო კოდექსის 101-ე, 154-ე მუხლებიდან და „ცალკეულ შემთხვევებში პირის საგადასახადო ვალდებულებების განსაზღვრის მიზნით მეთოდური მითითებების დამტკიცების თაობაზე“ შემოსავლების სამსახურის უფროსის 8.07.2019 წლის №22708 ბრძანებით დამტკიცებული „სალაროში ნაღდი ფულის შესახებ“ (დანართი №9) მეთოდური მითითებიდან გამომდინარე, 649 425 ლარი ჩაითვალა ანგარიშვალდებულ პირზე გაცემულ სარგებლად და შესამოწმებელი პერიოდის ბოლოს, დაიბეგრა საშემოსავლო გადასახადით. გადასახადის გადამხდელს ასევე, დაეკისრა ჯარიმა საგადასახადო კოდექსის 275-ე მუხლით. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 136-ე მუხლის მე-3 ნაწილზე, 61-ე მუხლის მე-3 ნაწილზე, 73-ე მუხლის მე-9 ნაწილის „ბ“ ქვეპუნქტზე, ამ მუხლის მე-4 ნაწილზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ და „დ“ ქვეპუნქტებზე, ამავე მუხლის მე2 ნაწილის „ა“ და „ბ“ ქვეპუნქტებზე, 105-ე მუხლის მე-2 ნაწილზე, 72-ე მუხლის პირველ ნაწილზე, 43-ე მუხლის მე-4 ნაწილზე, 491 მუხლზე, საქართველოს ზოგადი ადმინისტრაციული კოდექსის 96–ე მუხლზე. \nშემოსავლების სამსახური ყურადღებას ამახვილებს გადასახადის გადამხდელის საჩივარში წარდგენილ განმარტებაზე, რომლის თანახმადაც შემოწმებას არ აქვს გათვალისწინებული დირექტორის მიმართ არსებული დავალიანების საწყისი ნაშთები, რომელიც კომპანიამ მიიღო შემოწმებამდე პერიოდში და გამოიყენა კრედიტორული დავალიანებების დასაფარად, რისი დადასტურებაც შესაძლებელია.\nამასთან, შემოსავლების სამსახური აღნიშნავს, რომ საკითხის 5.06.2025 წლის დავების განხილვის საბჭოს სხდომაზე განხილვისას გადასახადის გადამხდელს მიეცა დოკუმენტაცია/მტკიცებულებების წარდგენის შესაძლებლობა და საკითხის განხილვა გადაიდო 1 კვირის ვადით. 11.06.2025 წელს გადასახადის გადამხდელმა წარადგინა დაზუსტებული საჩივარი, რომლის დანართადაც წარდგენილია მომწოდებელ კომპანიებთან ფინანსური ვალდებულებების შესახებ გაფორმებული ურთიერთშედარების აქტები, რომლებიც საჭიროებს დამატებით შესწავლას.\nზემოაღნიშნული სამართლებრივი ნორმების, საქმეში არსებული მასალების, დადგენილი ფაქტობრივი გარემოებებისა და გადასახადის გადამხდელის არგუმენტაციის გათვალისწინებით, შემოსავლების სამსახურმა მიიჩნია, რომ სადავო საკითხი საჭიროებს დამატებით შესწავლას, კერძოდ, გადასახადის გადამხდელს მიეცა წინადადება ბრძანების ჩაბარებიდან 15 კალენდარული დღის ვადაში, აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები, ხოლო აუდიტის დეპარტამენტს დაევალა შეისწავლოს გადასახადის გადამხდელის მიერ წარდგენილი მტკიცებულებები (მ.შ. საჩივრებზე თანდართული) და შესწავლის შედეგების გათვალისწინებით, სათანადო საფუძვლის არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\n\n\nმომჩივნის არგუმენტაცია\nაღნიშნულთან დაკავშირებით, შემოწმების შედეგად არ არის გათვალისწინებული დირექტორის მიმართ არსებული დავალიანების საწყისი ნაშთები, რომელიც კომპანიამ მიიღო შემოწმებამდე პერიოდში და გამოიყენა კრედიტორული დავალიანებების დასაფარად, რის დადასტურებაც შესაძლებელია დავის დაკმაყოფილების შემთხვევაში. შესაბამისად, აღნიშნული თანხით უნდა შემცირდეს დასაბეგრი ნაღდი ფულის ოდენობა. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-4 ნაწილის და მე-9 ნაწილის „ბ“ ქვეპუნქტის თანახმად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს. ხოლო საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 101-ე მუხლის პირველი ნაწილის შესაბამისად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, კერძოდ პირი, რომელიც დაქირავებულს უხდის ხელფასს.\nმომჩივანი მიუთითებს, რომ შემოწმების შედეგად არ არის გათვალისწინებული დირექტორის მიმართ არსებული დავალიანების საწყისი ნაშთები, რომელიც კომპანიამ მიიღო შემოწმებამდე პერიოდში და გამოიყენა კრედიტორული დავალიანებების დასაფარად, რის დადასტურებაც შესაძლებელია. \nმომჩივნის არგუმენტის გათვალისწინებით, შემოსავლების სამსახურის სადავო ბრძანებით სადავო საკითხთან დაკავშირებით, გადასახადის გადამხდელს მიეცა წინადადება, ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივრებში მითითებული არგუმენტაციის დოკუმენტურად დადასტურებული მტკიცებულებები. აუდიტის დეპარტამენტს დაევალა, შეისწავლოს გადასახადის გადამხდელის მიერ წარდგენილი მტკიცებულებები (მ.შ. საჩივრებზე თანდართული) და შესწავლის შედეგების გათვალისწინებით, სათანადო საფუძვლის არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\nსაბჭოს სხდომაზე, საჩივრის ზეპირი განხილვისას, მომჩივნის წარმომადგენლის განმარტებით, შემოსავლების სამსახურის ბრძანების აღსრულების შედეგებზე გამოცემული დასკვნით მისთვის ცნობილი გახდა, რომ საგადასახადო ვალდებულება ნაწილობრივ შემცირდა, გადასახადის გადამხდელს იმედი ჰქონდა, რომ დამატებით მოიპოვებდა მისი არგუმენტაციის დამადასტურებელ დოკუმენტებს თუმცა ამ ეტაპზე ვერ შეძლო, ამდენად, ითხოვს საბჭომ იმსჯელოს მისი როგორც კეთილსინდისიერი გადასახადის გადამხდელის გათავისუფლებაზე დაკისრებული სანქციისაგან.\nზემოაღნიშნულიდან გამომდინარე, საბჭოს მიაჩნია, რომ ამ ნაწილში არ არსებობს შემოსავლების სამსახურის მიერ სადავო ბრძანებით მიღებული გადაწყვეტილებისაგან განსხვავებული გადაწყვეტილების მიღების საფუძველი. \n\n\n4. ხელფასის სახით გაცემული და მომსახურების ანაზღაურებისათვის გადახდილი თანხების საშემოსავლო გადასახადით დაბეგვრა\nფაქტების აღწერა/დარიცხვის საფუძვლები\nგადასახადის გადამხდელის მიერ წარდგენილი საბუღალტრო მონაცემებით ფიქსირდებოდა სახელფასო განაცემები 967 269 ლარის, ასევე, მომსახურების სანაცვლოდ გადასახადის გადამხდელის მოწმობის არმქონე ფიზიკურ პირებზე გადახდილი თანხები 361 135 ლარის ოდენობით, სულ ჯამში აღნიშნული თანხები შეადგენდა 1 328 404 ლარს. შესამოწმებელ პერიოდში გადასახადის გადამხდელს დაბეგრილი ჰქონდა მხოლოდ 732 010 ლარი.\nაღნიშნული ფაქტობრივი გარემოების და საგადასახადო კოდექსის 101-ე და 154-ე მუხლების გათვალისწინებით, მომჩივანს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275 მუხლით.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 136-ე მუხლის მე-3 ნაწილზე, 61-ე მუხლის მე-3 ნაწილზე, 73-ე მუხლის მე-9 ნაწილის „ბ“ ქვეპუნქტზე, ამ მუხლის მე-4 ნაწილზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ და „დ“ ქვეპუნქტებზე, ამავე მუხლის მე-2 ნაწილის „ა“ და „ბ“ ქვეპუნქტებზე, 105-ე მუხლის მე-2 ნაწილზე, 72-ე მუხლის პირველ ნაწილზე, 43-ე მუხლის მე-4 ნაწილზე, 491 მუხლზე.\nშემოსავლების სამსახური ყურადღებას ამახვილებს დადგენილ ფაქტობრივ გარემოებაზე, რომლის თანახმად, გადასახადის გადამხდელი არასრულად ადეკლარირებდა სახელფასო განაცემებსა და მიღებული მომსახურების სანაცვლოდ გადახდილ თანხებს, რაზეც პირს დაერიცხა საშემოსავლო გადასახადი.\nშემოსავლების სამსახური აღნიშნავს, რომ წარდგენილ საჩივარში გადასახადის გადამხდელი ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა საგადასახადო ვალდებულებები განსაზღვრული არამართლზომიერად. ამასთან, დავის წარმოების პროცესში, მ.შ. საჩივრის ზეპირ განხილვაზე არ ყოფილა წარდგენილი არგუმენტაცია/მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს.\nზემოხსენებული სამართლებრივი ნორმების და დადგენილი ფაქტობრივი გარემოებების გათვალისწინებით, შემოსავლების სამსახურმა სადავო საკითხთან დაკავშირებით მიიჩნია, რომ აუდიტის დეპარტამენტის მიერ საგადასახადო ვალდებულებები განსაზღვრულია საგადასახადო კანონმდებლობის შესაბამისად, გადასახადის გადამხდელის საჩივრები აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nარ ეთანხმება აღნიშნულ საკითხს და ითხოვს დარიცხული თანხის შემცირებას, აღნიშნულის მტკიცებულებას წარმოადგენს დავაზე. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 73-ე მუხლის მე-4 ნაწილის და მე-9 ნაწილის „ბ“ ქვეპუნქტის თანახმად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს. ხოლო საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 101-ე მუხლის პირველი ნაწილის შესაბამისად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ და „დ“ ქვეპუნქტების მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, კერძოდ,\nა) პირი, რომელიც დაქირავებულს უხდის ხელფასს;\nდ) საწარმო/ორგანიზაცია ან მეწარმე ფიზიკური პირი, რომელიც გაწეული მომსახურების ღირებულებას უნაზღაურებს ფიზიკურ პირს (გარდა დღგ-ის გადამხდელად რეგისტრირებული ფიზიკური პირისა, ნოტარიუსისა, კერძო აღმასრულებლისა, მიკრო/მცირე ბიზნესის სტატუსის მქონე ფიზიკური პირისა და ფიქსირებული გადასახადის გადამხდელის სტატუსის მქონე ფიზიკური პირისა, შესაბამისი საქმიანობის ნაწილში), რომელიც ინდივიდუალურ მეწარმედ დარეგისტრირებული არ არის.\nსაგადასახადო კოდექსის 105-ე მუხლის მე-2 ნაწილის შესაბამისად, თუ ამ კოდექსით სხვა რამ არ არის გათვალისწინებული, ყველა ხარჯი დოკუმენტურად უნდა იყოს დადასტურებული.\nსაგადასახადო კოდექსის 72-ე მუხლის პირველი ნაწილის მიხედვით, პირველადი საგადასახადო დოკუმენტი არის წერილობითი დოკუმენტი, რომლითაც შესაძლებელია სამეურნეო ოპერაციის მონაწილე მხარეთა იდენტიფიცირება, აქვს თარიღი და მოიცავს მიწოდებული საქონლის/გაწეული მომსახურების ჩამონათვალსა და ღირებულებას. საქონლის/მომსახურების გაცვლის (ბარტერულ) ოპერაციაზე გამოწერილ პირველად საგადასახადო დოკუმენტში საქონლის ღირებულების (მათ შორის, საქონლის ერთეულის ფასის) მითითება სავალდებულო არ არის. \nგადასახადის გადამხდელი არგუმენტს სადავო საკითხზე, რომ არასრულად ადეკლარირებდა სახელფასო განაცემებსა და მიღებული მომსახურების სანაცვლოდ გადახდილ თანხებს, არ წარმოადგენს.\nამასთან, საბჭოს სხდომაზე, საჩივრის ზეპირი განხილვისას, მომჩივნის წარმომადგენლის განმარტებით, გადასახადის გადამხდელს იმედი ჰქონდა, რომ დამატებით მოიპოვებდა მისი არგუმენტაციის დამადასტურებელ დოკუმენტებს თუმცა ამ ეტაპზე ვერ შეძლო, ამდენად, ითხოვს საბჭომ იმსჯელოს მისი როგორც კეთილსინდისიერი გადასახადის გადამხდელის გათავისუფლებაზე დაკისრებული სანქციისაგან. \nამდენად, არ არსებობს არგუმენტაცია/მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს.\nზემოაღნიშნულიდან გამომდინარე, საბჭოს მიაჩნია, რომ გადასახადის გადამხდელის საგადასახადო ვალდებულებები განსაზღვრულია მართებულად და არ არსებობს ამ ნაწილში საჩივრის დაკმაყოფილების საფუძველი.\n\n\n5. ქონების გადასახადში განსაზღვრული საგადასახადო ვალდებულებები \nფაქტების აღწერა/დარიცხვის საფუძვლები\nგადასახადის გადამხდელს შესამოწმებელ პერიოდში შესყიდული ჰქონდა სხვადასხვა მცირე ღირებულების ძირითადი საშუალებები. ასევე, 2024 წლის საანგარიშო პერიოდში შესყიდული ჰქონდა სატრანსპორტო საშუალება. საგადასახადო კოდექსის 201-ე მუხლის საფუძველზე, გადასახადის გადამხდელს დაერიცხა ქონების გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 201-ე მუხლის პირველი ნაწილის „ა.ა“ ქვეპუნქტზე, 202-ე მუხლის პირველ ნაწილზე, 205-ე მუხლის მე-2 ნაწილზე, 43-ე მუხლის პირველ და მე-4 ნაწილებზე, დადგენილი ფაქტობრივი გარემოებებზე და აღნიშნავს, რომ წარდგენილ საჩივარში გადასახადის გადამხდელი ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა საგადასახადო ვალდებულებები განსაზღვრული არამართლზომიერად. ამასთან, დავის წარმოების პროცესში, მ.შ. საჩივრის ზეპირ განხილვაზე არ ყოფილა წარდგენილი არგუმენტაცია/მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს.\nზემოხსენებული სამართლებრივი ნორმების და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ აუდიტის დეპარტამენტის მიერ საგადასახადო ვალდებულებები განსაზღვრულია საგადასახადო კანონმდებლობის შესაბამისად, გადასახადის გადამხდელის საჩივრები აღნიშნულ ნაწილში დაუსაბუთებელია და არ უნდა დაკმაყოფილდეს. \n\n\nმომჩივნის არგუმენტაცია \nარ ეთანხმება აღნიშნულ საკითხს და ითხოვს დარიცხული თანხის შემცირებას. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 201-ე მუხლის პირველი ნაწილის „ა.ა“ ქვეპუნქტის თანახმად, ქონების გადასახადის გადამხდელია რეზიდენტი საწარმო/ორგანიზაცია მის ბალანსზე ძირითად საშუალებად ან/და საინვესტიციო ქონებად აღრიცხულ აქტივებზე, დაუმონტაჟებელ მოწყობილობებზე, დაუმთავრებელ მშენებლობაზე, აგრეთვე მის მიერ ლიზინგით გაცემულ ქონებაზე. \nსაგადასახადო კოდექსის 202-ე მუხლის პირველი ნაწილის შესაბამისად, საწარმოსთვის/ორგანიზაციისთვის ქონების გადასახადის წლიური განაკვეთი განისაზღვრება დასაბეგრი ქონების ღირებულების არა უმეტეს 1 პროცენტის ოდენობით. ამ ნაწილის მიზნებისათვის დასაბეგრი ქონების ღირებულება არის საშუალო წლიური საბალანსო ნარჩენი ღირებულება (გამოიანგარიშება კალენდარული წლის დასაწყისისა და ბოლოსთვის აქტივების საშუალო ღირებულების მიხედვით).\nგადასახადის გადამხდელი არგუმენტს სადავო საკითხზე, რომ გადასახადის გადამხდელს შესამოწმებელ პერიოდში შესყიდული ჰქონდა სხვადასხვა მცირე ღირებულების მქონე ძირითადი საშუალებები, ასევე სატრანსპორტო საშუალება, რაც არ ჰქონდა დაბეგრილი ქონების გადასახადით, არ წარმოადგენს.\nამასთან, საბჭოს სხდომაზე, საჩივრის ზეპირი განხილვისას, მომჩივნის წარმომადგენლის განმარტებით, გადასახადის გადამხდელს იმედი ჰქონდა, რომ დამატებით მოიპოვებდა მისი არგუმენტაციის დამადასტურებელ დოკუმენტებს თუმცა ამ ეტაპზე ვერ შეძლო, ამდენად, ითხოვს საბჭომ იმსჯელოს მისი როგორც კეთილსინდისიერი გადასახადის გადამხდელის გათავისუფლებაზე დაკისრებული სანქციისაგან.\nამდენად, არ არსებობს არგუმენტაცია/მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს.\nზემოაღნიშნულიდან გამომდინარე, საბჭოს მიაჩნია, რომ გადასახადის გადამხდელის საგადასახადო ვალდებულებები განსაზღვრულია მართებულად და არ არსებობს ამ ნაწილში საჩივრის დაკმაყოფილების საფუძველი.\n\n\n6. დაკისრებული სანქციებისაგან გათავისუფლება\nფაქტების აღწერა/დარიცხვის საფუძვლები\nსაგადასახადო შემოწმების შედეგად მომჩივანს, საგადასახადო კოდექსის 275-ე მუხლით, დაეკისრა ჯარიმა 368 391 ლარი, მათ შორის საშემოსავლო გადასახადის ნაწილში 139 449 ლარი, დღგ-ის ნაწილში 228 830 ლარი და ქონების გადასახადის ნაწილში 112 ლარი. ასევე, აუდიტის დეპარტამენტის 3.04.2025 წლის №083-8 საგადასახადო მოთხოვნით საურავი 99 892.82 ლარი.\n\n\nშემოსავლების სამსახურის გადაწყვეტილების შინაარსი \nშემოსავლების სამსახურის სადავო ბრძანებიდან შინაარსი არ იკვეთება.\n\n\nმომჩივნის არგუმენტაცია\nმიაჩნია, რომ ზემოთაღნიშნული თანხების დარიცხვა არასამართლიანია. კომპანია დავის დაკმაყოფილების შემთხვევაში გონივრულ ვადაში წარმოადგენს შესაბამის დოკუმენტაციას. ზემოთ ხსენებული თემების განხილვის შედეგად ითხოვს საგადასახადო კოდექსის 275-ე მუხლით დაკისრებული ჯარიმის მოხსნას.\nზემოთხსენებული არგუმენტებიდან გამომდინარე, საგადასახადო კოდექსის 298-ე მუხლზე დაყრდნობით, სამართლიანობის, ობიექტურობის, მხარეთა თანასწორობის და მიუკერძოებლობის პრინციპიდან გამომდინარე დავების განხილვის საბჭომ უნდა მოახდინოს სადავო აქტებით დარიცხული თანხების გადაანგარიშება.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 272-ე მუხლის პირველი და მე-2 ნაწილების მიხედვით:\n1. საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის.\n2. საურავი ერიცხება გადასახადის თანხას, რომელიც არის სხვაობა გადასახადის გადამხდელის მიერ შეუსრულებელ საგადასახადო ვალდებულებებსა და ზედმეტად გადახდილი გადასახადების ჯამს შორის. თუ ამ კოდექსით სხვა რამ არ არის გათვალისწინებული, საურავის დარიცხვა ხორციელდება თითოეული ვადაგადაცილებული დღისათვის, გადასახადის გადახდის ვადის ამოწურვის დღის მომდევნო დღიდან.\nსაგადასახადო კოდექსის 275-ე მუხლის მე-2, 21 და 22 ნაწილების თანახმად:\n2. საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, იწვევს დაჯარიმებას შემცირებული გადასახადის თანხის 50 პროცენტის ოდენობით.\n2 1.საგადასახადო დეკლარაციაში/გაანგარიშებაში გადასახადის შემცირება, თუ შემცირებული გადასახადის თანხა ამ დეკლარაციაში/გაანგარიშებაში აღნიშნული გადასახადის თანხის 5 პროცენტს არ აღემატება, იწვევს დაჯარიმებას შემცირებული გადასახადის თანხის 10 პროცენტის ოდენობით.\n2 2.საგადასახადო დეკლარაციაში/გაანგარიშებაში გადასახადის შემცირება, თუ შემცირებული გადასახადის თანხა ამ დეკლარაციაში/გაანგარიშებაში აღნიშნული გადასახადის თანხის 5 პროცენტზე მეტია და 20 პროცენტს არ აღემატება, იწვევს დაჯარიმებას შემცირებული გადასახადის თანხის 25 პროცენტის ოდენობით.\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nსაბჭოს სხდომაზე, საჩივრის ზეპირი განხილვისას, მომჩივნის წარმომადგენლის განმარტებით, გადასახადის გადამხდელს იმედი ჰქონდა, რომ დამატებით მოიპოვებდა მისი არგუმენტაციის დამადასტურებელ დოკუმენტებს თუმცა ამ ეტაპზე ვერ შეძლო, ამდენად, ითხოვს საბჭომ იმსჯელოს მისი როგორც კეთილსინდისიერი გადასახადის გადამხდელის გათავისუფლებაზე დაკისრებული სანქციისაგან.\nგადასახადი გადამხდელს სამეწარმეო საქმიანობაში აკისრია გულისხმიერების ვალდებულება და ეს ვალდებულება უნდა შეასრულოს ჯეროვნად და სრულად. ნებისმიერი შეცდომა არ წარმოადგენს სანქციებისაგან გათავისუფლების საფუძველს. მხარემ უნდა დაამტკიცოს, რომ შეცდომა გამოწვეულია არა მისი დაუდევრობის და უხეში გაუფრთხილებლობით არამედ საქმიანობისათვის დამახასიათებელი თანმდევი გულისხმიერების მიუხედავად.\nგანსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელის მხრიდან სამართალდარღვევის ჩადენა გამოწვეულია მისი შეცდომით/არცოდნით. \nამგვარად, საბჭოს მიაჩნია, რომ არ არსებობს დაკისრებული სანქციებისგან საგადასახადო კოდექსის 269-ე მუხლის მე-7 ნაწილით მომჩივნის გათავისუფლების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდაბეგვრას დაქვემდებარებული განაცემი\nჩათვლის შეზღუდვა\nსაქონლის მიწოდება/მომსახურების გაწევა\nდღგ-ის ჩათვლის ზოგადი პრინციპები\nდასაბეგრი ქონების ღირებულება\nდასაბეგრი ქონება\nსაგადასახადო დეკლარაციაში/გაანგარიშებაში გადასახადის შემცირება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n23\n\nდოკუმენტის დათვალიერება\n\ninfohub@rs.ge",
    "title": "Document f96d2ccb-df17-4308-91a7-cf9e1df1dc3d"
  }
}