{
  "id": "05634141-59eb-4fa4-9920-a662a847d670",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 17333\n25 ივლისი 2024\nდოკუმენტის #:\n17333\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n24 ივლისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n0 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\nN 17333\n24 ივლისი 2024\n\n\nბ რ ძ ა ნ ე ბ ა\n\n\n\n\nშპს „-------“-ის (ს/ნ -------) \n(მის.: -------, --------) \n2024 წლის 10 ივლისის საჩივრის \nდაკმაყოფილებაზე უარის თქმის თაობაზე\n\n\n\n\nშემოსავლების სამსახურმა დავების განხილვის საბჭოს 2024 წლის 18 ივლისის სხდომაზე (ოქმი №78) განიხილა შპს „-------“-ის (ს/ნ -------) 2024 წლის 10 ივლისის №90659/1/2024 საჩივარი, შემოსავლების სამსახურის აუდიტის დეპარტამენტის 2024 წლის 5 ივლისის №001-140 საგადასახადო მოთხოვნასთან დაკავშირებით.\n\n\nგადასახადის გადამხდელის პოზიცია: \nმომჩივანი არ ეთანხმება ძვლის ხარჯის საქონლის რეალიზაციად განხილვას და მიუთითებს, რომ აღნიშნული რეალურად წარმოადგენს ხორცის ხარჯს და არა თეორიულად მისაღებ შემოსავალს. ამასთან, გადამხდელი აცხადებს, რომ თუკი მაინც ჩაითვლება აღნიშნული ძვლის ხარჯი საქონლის რეალიზაციად, მასზე უნდა გავრცელდეს ძვლის სარეალიზაციო საბაზრო ღირებულება (1კგ.-2ლ), რომლის შედეგად ძვლის ხარჯის რეალიზაციით მიღებული შემოსავალი იქნება 5 658 ლარი და არა შემოწმებით განსაზღვრული 41 137 ლარი.\n\n\nფაქტობრივი გარემოებები:\nსაქმის მასალებით დგინდება, რომ შემოსავლების სამსახურის აუდიტის დეპარტამენტის 2024 წლის 22 მაისის №11660 და 28 ივნისის №15347 ბრძანებების საფუძველზე ჩატარდა შპს „-------“-ის (ს/ნ -------) საქმიანობის კამერალური საგადასახადო შემოწმება. შესამოწმებელი პერიოდად განისაზღვრა 2023 წლის 7 თებერვლიდან 2024 წლის პირველ მარტამდე საანგარიშო პერიოდები, ხოლო სასაქონლო-მატერიალური ფასეულობების ინვენტარიზაციის მიზნებისთვის 2024 წლის 17 აპრილის ჩათვლით საანგარიშო პერიოდი. საგადასახადო შემოწმების შედეგებზე 2024 წლის 28 ივნისს შედგა საგადასახადო შემოწმების აქტი, გამოიცა 2024 წლის 5 ივლისის №15925 ბრძანება და ამავე თარიღის №001- 140 საგადასახადო მოთხოვნა, რომლის საფუძველზე გადასახადის გადამხდელს დამატებით გადასახდელად განესაზღვრა სულ 18 287 ლარი, მათ შორის გადასახადი 11 511 ლარი, ჯარიმა 5 756 ლარი და საურავი 1 020.\n\n\nსადავო საკითხთან დაკავშირებით, საგადასახადო შემოწმების აქტის მიხედვით დარიცხვა განპირობებულია შემდეგი გარემოებების მიხედვით: \nსაწარმოს საქმიანობაა ადგილობრივ ბაზარზე საქონლისა და ღორის ხორცის ნაჭრებად შეძენა და რეალიზაცია, როგორც საკონტროლო-სალარო აპარატით, ასევე, ტერმინალის საშუალებით. ამასთან, კომპანია ახორციელებს დოკუმენტურ რეალიზაციას სასაქონლო ზედნადებების მეშვეობით. საწარმოს ქალაქ თბილისში იჯარით აღებული ფართში უფიქსირდება ხორცის მაღაზია. საწარმოს დამატებით გააჩნია საკუთარი წარმოების კუპატი და ფარში (ფარშს მზა სახითაც ყიდულობს). შემოწმების მიმდინარეობისას ჩატარდა სმფ-ების ფაქტობრივი აღრიცხვა, დადგინდა სმფ-ების ფაქტობრივი ნაშთი და სარეალიზაციო ღირებულებები. გადამხდელის მონაწილეობით განისაზღვრა აღნიშნული პროდუქციის თვითღირებულება და ფასნამატი განისაზღვრა 30%-ით. შემოწმების მიმდინარეობისას გადამხდელმა წარადგინა საბანკო ამონაწერები, ახსნა-განმარტება და ბუღალტრული აღრიცხვის პროგრამა (ორისი), საიდანაც დადგინდა შეძენილი საქონელი სრულყოფილად (სახეობები და რაოდენობები), ხოლო ჩამოწერა ხორციელდებოდა თვის ჭრილში ჯამურად. შემოწმებამ შეისწავლა დოკუმენტური შეძენა/რეალიზაცია, ასევე, განხორციელებული ჩამოწერები, რომლის შედეგად დადგინდა დეკლარირებული ფასნამატი 15%- ის ოდენობით. საწარმოს მიერ წარდგენილი ბუღალტერიისა და პირველადი სააღრიცხვო დოკუმენტების დამუშავებით გაანგარიშდა რეალიზებული ღორისა და საქონლის ხორცის რაოდენობები, რაც განსხვავდებოდა ბუღალტრული/დეკლარირებული მონაცემებისაგან. დათვლილი სმფ-ების ფაქტობრივი ნაშთი ჩაითვალა ბუღალტრულ ნაშთად და საქართველოს საგადასახადო კოდექსის 73-ე მუხლის მე-5 ნაწილით, არაპირდაპირი მეთოდის გამოყენებით, ხელთარსებული ინფორმაციით გაანგარიშდა საწარმოს მიღებული შემოსავლები. კერძოდ, შესამოწმებელ პერიოდში საქონლის ხორცი 105 კგ, ხოლო ღორის ხორცი 85 კგ რეალიზებულ იქნა დაფიქსირებული სარეალიზაციო ფასით (საქონელი - 23ლ, ღორი -15ლ). შედეგად, გაიზარდა შემოსავალი ჯამურად 4 110 ლარით. ასევე, შემოწმებით დადგინდა, რომ გადამხდელის მიერ ბუღალტრულად ჩამოწერილი იყო 2023 წელზე ჯამურად შეძენილი საქონლის ხორცის 4% ძვლის ხარჯად, 2024 წელზე თვეების მიხედვით -9%, ხოლო ღორის ხორციდან 2023 წელს - 11% და 2024 წელს - 10%. აღნიშნული ძვლის ხარჯის ჩამოწერის დამადასტურებელი დოკუმენტაცია გადამხდელს შემოწმებისათვის არ წარუდგენია, სმფ-ების ინვენტარიზაციისას არ გამოვლენილა ცალკე ძვლის არსებობა, რეალიზაციაში გადამხდელის მიერ არ ყოფილა აღიარებული ძვლის რეალიზაცია. გადამხდელის წარდგენილი ახსნა-განმატების თანახმად, საწარმო ძვლის რეალიზაციას არ ახორციელებდა. შემოწმებით დადგინდა, რომ გადამხდელს დოკუმენტურ რეალიზაციაში უფიქსირდებოდა ძვლიანი ხორცის გაყიდვა. აღნიშნული ფაქტობრივი გარემოებების გათვალისწინებით, შემოწმებით ზემოხსენებული ძვლის ხარჯად აღიარებული კილოგრამები ჩაითვალა საქონლის (ღორის და საქონლის ხორცი) რეალიზაციად, 2023 წელს გავრცელდა ღორის მინიმალური დოკუმენტური ფასი 10 ლარი, 2024 წელს -13 ლარი, ხოლო საქონლის ხორცზე 2023 წელს - 20 ლარი და 2024 წელს - 23 ლარი. შედეგად, პირს გაეზარდა მიღებული შემოსავალი ჯამურად 42 000 ლარის ოდენობით. შემოწმებით გაანგარიშებული თანხები საქართველოს საგადასახადო კოდექსის 73-ე მუხლის მე-9 ნაწილის საფუძველზე დაკვალიფიცირდა საწარმოს დირექტორზე გაცემულ ხელფასად და დაიბეგრა გადაახდის წყაროსთან საქართველოს საგადასახადო კოდექსის 154-ე მუხლის საფუძველზე. შედეგად, გადამხდელს დაერიცხა საშემოსავლო გადასახადი და საქართველოს საგადასახადო კოდექსის 275-ე მუხლით განსაზღვრული ჯარიმა. \n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ გადასახადის გადამხდელის მოთხოვნა არ უნდა დაკმაყოფილდეს ნაწილობრივ შემდეგ გარემოებათა გამო:\nსაქართველოს საგადასახადო კოდექსის 302-ე მუხლის მე-6 ნაწილის თანახმად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\n\n\nსადავო საკითხთან დაკავშირებით, შემოსავლების სამსახური მიუთითებს საქართველოს საგადასახადო კოდექსის 136-ე მუხლის მე-3 ნაწილზე, რომლის მიხედვით, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაქართველოს საგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\nსაქართველოს საგადასახადო კოდექსის 73-ე მუხლის მე-5 ნაწილის „ა“ ქვეპუნქტის მიხედვით, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nამავე მუხლის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. ხოლო ამავე მუხლის მე-4 ნაწილის თანახმად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაქართველოს საგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაქართველოს საგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nამავე მუხლის მე-2 ნაწილის „ა“ და „ბ“ ქვეპუნქტების თანახმად, გადახდის წყაროსთან გადასახადის დაკავებისას: \nა) გადასახადის დაკავებისა და ბიუჯეტში მისი გადარიცხვისათვის პასუხისმგებლობა ეკისრება შემოსავლის გადამხდელს; \nბ) გადასახადის თანხის დაუკავებლობის შემთხვევაში შემოსავლის გადამხდელი ვალდებულია ბიუჯეტში შეიტანოს დაუკავებელი გადასახადის თანხა ფაქტობრივად გადახდილი ანაზღაურების შესაბამისად და მასთან დაკავშირებული სანქციები.\nსაქართველოს საგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nდადგენილია, რომ გადამხდელის მიერ ძვლის ხარჯად ბუღალტრულად ჩამოწერილი იყო 2023 წელზე ჯამურად შეძენილი საქონლის ხორცის 4%, 2024 წელზე თვეების მიხედვით -9%, ხოლო ღორის ხორციდან 2023 წელს - 11% და 2024 წელს - 10%. აღნიშნული ძვლის ხარჯის ჩამოწერის დამადატურებელი დოკუმენტაცია გადამხდელს შემოწმებისათვის არ წარუდგენია. სმფ-ების ინვენტარიზაციისას არ გამოვლენილა ცალკე ძვლის არსებობა, რეალიზაციაში გადამხდელის მიერ არ იყო აღიარებული ძვლის რეალიზაცია და გადამხდელი წარდგენილი ახსნა-განმატებით, ძვლის რეალიზაციას არ ახორციელებდა. ამასთან, შემოწმებით დადგინდა, რომ გადამხდელს დოკუმენტურ რეალიზაციაში უფიქსირდებოდა ძვლიანი ხორცის გაყიდვა.\nამასთან, მომჩივანი წარმოდგენილ საჩივარში ვერ უთითებს ფაქტობრივ და სამართლებრივ გარემოებებზე თუ რა ნაწილში იქნა საგადასახადო ვალდებულებები განსაზღვრული არამართლზომიერად და დავის წარმოების პროცესშიც არ აქვს წარმოდგენილი სათანადო არგუმენტები/მტკიცებულებები, რომლებიც შეცვლიდა საგადასახადო შემოწმების აქტით დადგენილ ფაქტობრივ გარემოებებს.\nზემოაღნიშნული სამართლებრივი ნორმების, საქმეში არსებული მასალებისა და დადგენილი ფაქტობრივი გარემოებების გათვალისწინებით, შემოსავლების სამსახური აღნიშნავს, რომ შემოწმებით გადამხდელის მიერ ძვლის ხარჯად აღიარებული კილოგრამების ღორის და საქონლის ხორცის რეალიზაციად მიჩნევა და 2023-2024 წლებზე ღორისა და საქონლის მინიმალური დოკუმენტური ფასის გავრცელება, რამაც გამოიწვია მიღებული შემოსავლის გაზრდა მართლზომიერია. ასევე, შემოწმებით გაანგარიშებული თანხები ოპერაციის შინაარსის გათვალისწინებით წარმოადგენს საწარმოს დირექტორზე გაცემულ ხელფასს და მისი გადახდის წყაროსთან დაბეგვრა კანონმდებლობის შესაბამისია, ხოლო წარმოდგენილი საჩივარი დაუსაბუთებელია და არ არსებობს მისი დაკმაყოფილების სამართლებრივი საფუძველი. \n\n\nსაქართველოს საგადასახადო კოდექსის 304-ე მუხლის საფუძველზე, \n\n\nვ ბ რ ძ ა ნ ე ბ : \n\n\n1. შპს „-------“ (ს/ნ -------) საჩივარი არ დაკმაყოფილდეს; \n2. აღნიშნული ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. №16) ან სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nშემოსავლების/ხარჯების განსაზღვრა არაპირდაპირი მეთოდით\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n51\n\nდოკუმენტის დათვალიერება\n\ninfohub@rs.ge",
    "title": "Document 05634141-59eb-4fa4-9920-a662a847d670"
  }
}