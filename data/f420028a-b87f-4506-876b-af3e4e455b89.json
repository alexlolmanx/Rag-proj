{
  "id": "f420028a-b87f-4506-876b-af3e4e455b89",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19944/2/2023\n08 აგვისტო 2023\nდოკუმენტის #:\n19944/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n31 ივლისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nქონების გადასახადის გადამხდელი და დაბეგვრის ობიექტი, ქონებაზე გადასახადის განაკვეთი, ქონების გადასახადის გამოანგარიშება და გადახდა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№19944/2/2023\n31 ივლისი 2023\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს ------- (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 6.07.2023 წელს განიხილა და მიიღო გადაწყვეტილება შპს ------- 12.06.2023 წელს რეგისტრირებულ საჩივარზე (რეგისტრაციის №19944/2/2023).\n\n\nდავის საგანი: \nშემოსავლების სამსახურის 2022 წლის 31 ოქტომბრის №27396 ბრძანების აღსრულების შედეგები.\n\n\nგასაჩივრებული გადაწყვეტილება:\n1. აუდიტის დეპარტამენტის 2022 წლის 8 დეკემბრის №002-221 და 12 დეკემბრის №002-224 კორექტირებულ საგადასახადო მოთხოვნები;\n2. შემოსავლების სამსახურის 2023 წლის 19 მაისის №11237 ბრძანება.\n\n\nდარიცხული თანხა: 30 624,54 ლარი (8.12.2022 წლის №002-221 საგადასახადო მოთხოვნა): \nმათ შორის:\nქონების გადასახადი - 14 854\nჯარიმა - 7 427 \nსაურავი - 8 343,54\n\n\nდარიცხული თანხა: 56 108,19 ლარი (12.12.2022 წლის №002-224 საგადასახადო მოთხოვნა):\nმათ შორის:\nგადასახადი - 28 614\nმიწა - არასასოფლო 54\nქონების გადასახადი - 28 560\nჯარიმა - 14 307 \nსაურავი - 13 187,19\n\n\nფაქტების აღწერა\nშემოსავლების სამსახურის აუდიტის დეპარტამენტის 2019 წლის 6 მარტის №5317 ბრძანების საფუძველზე ჩატარდა მომჩივნის საქმიანობის 2016 წლის 1 იანვრიდან 2019 წლის 5 მარტის ჩათვლით საანგარიშო პერიოდების კამერალური საგადასახადო შემოწმება იძულებით ლიკვიდაციასთან დაკავშირებით. 2016 წლის საანგარიშო პერიოდის შემოწმების შედეგები აისახა 2019 წლის 18 დეკემბრის საგადასახადო შემოწმების შუალედური აქტში, ხოლო 2017 წლის 1 იანვრიდან 2019 წლის 5 მარტის ჩათვლით საანგარიშო პერიოდის შემოწმების შედეგებზე შედგა 2020 წლის 26 ივნისის საგადასახადო შემოწმების აქტი.\n\n\n2019 წლის 18 დეკემბრის საგადასახადო შემოწმების შუალედური აქტის მიხედვით განხორციელებული დარიცხვა განპირობებულია შემდეგი გარემოებით:\nსაგადასახადო შემოწმება დანიშნულია იძულებით ლიკვიდაციასთან დაკავშირებით. გადამხდელმა შემოწმებასთან არ ითანამშრომლა, შესაბამისად, შემოწმება ჩატარდა შემოსავლების სამსახურის გადასახადების ადმინისტრირების საინფორმაციო სისტემის მონაცემებზე და მესამე პირებიდან გამოთხოვილ ინფორმაციაზე დაყრდნობით.\nსაჯარო რეესტრის ეროვნული სააგენტოდან მიღებული ინფორმაციის თანახმად, შპს „-------“ საკუთრებაში ფლობს 663.54 მ2 არასაცხოვრებელი ფართის უძრავ ქონებას, შენობა-ნაგებობას (-------, -------, ს/კ: -------). შემოსავლების სამსახურის ექსპერტების მიერ (დასკვნა №48905/11/19, 28.11.2019წ.) შეფასებულ იქნა ზემოაღნიშნული უძრავი ქონება, რომლის საბაზრო ღირებულება განისაზღვრა 2019 წლის 5 მარტის მდგომარეობით (იძულებითი ლიკვიდაციის თარიღისათვის) 1 286 000 ლარის ოდენობით. ფართში ამჟამად ფუნქციონირებს -------. გადამხდელს არ აქვს წარმოდგენილი 2016 წლის ქონების გადასახადის წლიური დეკლარაცია.\nშემოწმებით განისაზღვრა ქონების საშუალო წლიური ღირებულება 2016 წლისათვის და შეადგინა 1 474 718 ლარი. \nსაგადასახადო კოდექსის 201-ე, 202-ე და 205-ე მუხლების შესაბამისად, დეკლარირებულ და შემოწმებით დადგენილ მონაცემებს შორის სხვაობაზე გადამხდელს დაერიცხა 2016 წლის ქონების გადასახადი 14 747 ლარის ოდენობით და განესაზღვრა საგადასახადო კოდექსის 275-ე მუხლით გათვალისწინებული ჯარიმა.\nმომჩივანს 2016 წლის 1 იანვრის მდგომარეობით ერიცხება ძირითადი საშუალებები კომპიუტერული ტექნიკისა და ელექტრომოწყობილობის სახით, ნარჩენი საბალანსო ღირებულებით 9 542 ლარის ოდენობით, რომელიც გადამხდელის მიერ არ არის დეკლარირებული. შემოწმებით, საქართველოს საგადასახადო კოდექსის 201-ე, 202-ე და 205-ე მუხლების თანახმად, დეკლარირებულ და შემოწმებით დადგენილ მონაცემებს შორის სხვაობას დაერიცხა 2016 წლის ქონების გადასახადი 107 ლარის ოდენობით და ამავე კოდექსის 275-ე მუხლით დადგენილი ჯარიმა.\nსაწარმოს ფართი (ს/კ: -------) იჯარით აქვს გაცემული შპს ,,-------“ ------- საქმიანობის განხორციელების მიზნით. საქართველოს საგადასახადო კოდექსის 70-ე მუხლის საფუძველზე გამოთხოვილ იქნა შპს ,,-------“ საიჯარო ხელშეკრულება, რომლის მიხედვით იჯარით საგნით სარგებლობის ყოველთვიური ქირა განისაზღვრებოდა 6000 ლარის ოდენობით. გადამხდელს დეკლარირებული ჰქონდა ერთობლივი შემოსავალი 70 500 ლარის ოდენობით. შემოწმებით, 2016 წლის იჯარით მიღებული შემოსავალი შეადგენს 72 000 ლარს, შესაბამისად დეკლარირებულ და შემოწმებით დადგენილ შემოსავალს შორის სხვაობით, 1500 ლარით შემცირდა ზარალის თანხა. ასევე, 2016 წლის იანვარ-თებერვლის თვეებში რეალიზებული მედიკამენტებით (მორფინი და დიაზეპამი) 46 ლარის ღირებულებით შემცირებას დაექვემდებარა მიღებული ზარალი. ასევე, 2016 წლის წლიური დეკლარაციის შედეგების გამოყვანისას გათვალისწინებულია გადამხდელის მიერ დეკლარირებული წინა წლების ზარალი საერთო თანხით 29917 ლარის ოდენობით და დარიცხული ქონების გადასახადის თანხით 14 855 ლარის ოდენობით გაიზარდა გამოქვითვას დაქვემდებარებული სხვა ხარჯები, რამაც გამოიწვია მიღებული ზარალის თანხის გაზრდა.\n\n\n2020 წლის 26 ივნისის საგადასახადო შემოწმების აქტის მიხედვით განხორციელებული დარიცხვა განპირობებულია შემდეგი გარემოებებით: \nლიკვიდაციის თარიღისათვის (05.03.2019 წ.) საწარმოს საკუთრებაში ერიცხება 1 291 904 ლარის ქონება და წლის დასაწყისისათვის სასაქონლო- მატერიალური ფასეულობა 25 310 ლარის ოდენობით. კერძოდ: 1) 663.54 მ2 არასაცხოვრებელი ფართის შენობა-ნაგებობა, (მდებარე -------, ------, ს/კ: ------). შემოწმების მიმდინარეობისას ქონების შეფასების მიზნით დაინიშნა ექსპერტიზა, რომლის შედეგადაც შემოსავლების სამსახურის ლიცენზირებული ექსპერტ-აუდიტორის მიერ ლიკვიდაციის თარიღისათვის შეფასდა 1 286 000 ლარად; 2) ძირითადი საშუალებები ნარჩენი ღირებულებით 5 904 ლარის ოდენობით.\nშემოწმების მიერ შესწავლილ იქნა ფულადი სახსრების მოძრაობა და დადგინდა, რომ ლიკვიდაციის თარიღისათვის კომპანიას საბანკო ანგარიშზე ერიცხება ფულადი სახსრების ნაშთი 15 ლარის ოდენობით. გასანაწილებელი მოგების განსაზღვრისას, ლიკვიდაციის თარიღისათვის შემოწმებით დადგენილი ქონების ღირებულებიდან (საწარმოს 2017 წლიდან დეკლარირება არ განუხორციელებია) გამოკლებულ იქნა საწესდებო კაპიტალის ოდენობა, კრედიტორული დავალიანება ------- მიმართ (სესხის ძირითადი თანხა და სესხზე დარიცხული პროცენტი), დარიცხული ქონების გადასახადი, სულ 203 798 ლარის ოდენობით და ლიკვიდაციის თარიღისათვის (05.03.2019წ.) დადგენილ იქნა გასანაწილებელი მოგება, რომელიც შეადგენს 1172980 (1114331/0.95) ლარს, რაც ჩაითვალა დივიდენდად და საქართველოს საგადასახადო კოდექსის 97-ე მუხლის პირველი ნაწილის „ა“ ქვეპუნქტის, 981 მუხლის პირველი ნაწილის და მე-2 ნაწილის „ა“ ქვეპუნქტის გათვალისწინებით დაიბეგრა მოგების გადასახადით. ამასთან, აღნიშნული თანხა საქართველოს საგადასახადო კოდექსის 130-ე მუხლის შესაბამისად, დაიბეგრა გადახდის წყაროსთან გადასახდელი თანხის 5%-იანი განაკვეთით.\nმომჩივანი ლიკვიდაციის თარიღისათვის საკუთრებაში ფლობს 663.54 მ2 არასაცხოვრებელი ფართის შენობა-ნაგებობას (მდებარე -------, -------, ს/კ: -------), რომელიც შემოსავლების სამსახურის ლიცენზირებული ექსპერტ აუდიტორის მიერ ლიკვიდაციის თარიღისათვის (05.03.2019წ.) შეფასებულია 1 286 000 ლარად საბაზრო ღირებულებით. საწარმო არ არის რეგისტრირებული დღგ-ის გადამხდელად.\nშემოწმების მიერ საწარმოს საკუთრებაში რიცხული ქონება საბაზრო ღირებულებით ჩაითვალა მიწოდებად ლიკვიდაციის თარიღისათვის. მეწარმის მიერ ნებისმიერი უწყვეტი 12 კალენდარული თვის განმავლობაში განხორციელებული დღგ-ით დასაბეგრი ოპერაციების საერთო თანხამ 2019 წლის 5 მარტს გადააჭარბა 100 000 ლარს. საგადასახადო კოდექსის 157-ე მუხლის პირველი ნაწილის თანახმად, მომჩივანს დღგ-ის გადამხდელად სავალდებულო რეგისტრაციის თარიღად განესაზღვრა 2019 წლის 5 მარტი. საგადასახადო კოდექსის 161-ე მუხლის შესაბამისად, გადამხდელს დაერიცხა კუთვნილი დღგ და საგადასახადო კოდექსის 275- ე და 282-ე მუხლებით გათვალისწინებული ჯარიმები.\nშემოწმებით განისაზღვრა საწარმოს ქონების საშუალო წლიური ღირებულება 2017- 2019 წლებისათვის და საქართველოს საგადასახადო კოდექსის 201-ე, 202-ე და 205-ე მუხლების შესაბამისად, დეკლარირებულ და შემოწმებით დადგენილ მონაცემებს შორის სხვაობაზე გადამხდელს დაერიცხა ქონების გადასახადი 28 400 ლარის ოდენობით და საგადასახადო კოდექსის 275-ე მუხლით გათვალისწინებული ჯარიმა.\nშემოსავლების სამსახურის გადასახადების ადმინისტრირების საინფორმაციო სისტემის მონაცემების დამუშავების შედეგად (სასაქონლო ზედნადებები და საგადასახადო ანგარიშ- ფაქტურები) დადგინდა, რომ მომჩივანს ლიკვიდაციის თარიღისათვის ერიცხება ძირითადი საშუალებები კომპიუტერული ტექნიკისა და ელექტრომოწყობილობის სახით ნარჩენი საბალანსო ღირებულებით 5904 ლარის ოდენობით. გადამხდელის მიერ არ არის წარმოდგენილი 2017-2019 წლების(მათ შორის სალიკვიდაციო) ქონების გადასახადის წლიური დეკლარაციები. შედეგად, გადამხდელს დაერიცხა კუთვნილი ქონების გადასახადი და საქართველოს საგადასახადო კოდექსის 275-ე მუხლით გათვალისწინებული ჯარიმა\nშემოსავლების სამსახურის გადასახადების ადმინისტრირების საინფორმაციო სისტემის მონაცემებზე დაყრდნობით და საჯარო რეესტრის ეროვნული სააგენტოდან მიღებული ინფორმაციის თანახმად, შპს „-------“ საკუთრებაში ფლობს 2 082მ2 არასასოფლო-სამეურნეო დანიშნულების მიწის ნაკვეთზე განთავსებულ 11 სართულიან შენობაში (შენობის მე-4 სართ) მდებარე 663.54მ2 არასაცხოვრებელ ფართს (-------, -------, ს/კ: -------). ფართში ამჟამად ფუნქციონირებს -------. გადამხდელის მიერ არ არის წარმოდგენილი 2017-2019 წლების ქონების გადასახადის წლიური დეკლარაციები. შედეგად, გადამხდელს საქართველოს საგადასახადო კოდექსის 204-ე მუხლის გათვალისწინებით დაერიცხა კუთვნილი ქონების გადასახადი და საქართველოს საგადასახადო კოდექსის 275-ე მუხლით გათვალისწინებული ჯარიმა.\nგადამხდელს ასევე განესაზღვრა საგადასახადო კოდექსის 291-ე მუხლით გათვალისწინებული ჯარიმები 200 ლარის ოდენობით.\nაღნიშნული დარიცხვები გასაჩივრდა შემოსავლების სამსახურში. შემოსავლების სამსახურის 31.10.2022 წლის №27396 ბრძანებით საჩივარი დაკმაყოფილდა ნაწილობრივ, აუდიტის დეპარტამენტს დაევალა, ლიკვიდაციის საფუძვლით საწარმოს საკუთრებაში არსებული ქონების მიწოდებად განხილვის შედეგად განსაზღვრული საგადასახადო ვალდებულებები დაუქვემდებაროს შემცირებას; დანარჩენ ნაწილში საჩივარი არ დაკმაყოფილდა.\nშემოსავლების სამსახურის 2022 წლის 31 ოქტომბრის №27396 ბრძანების აღსრულების შედეგად, გამოიცა აუდიტის დეპარტამენტის 2022 წლის 21 ნოემბრის №832 და №832/1 დასკვნები საგადასახადო შემოწმების შედეგების გადაანგარიშებაზე.\n№832 დასკვნის მიხედვით საგადასახადო შუალედური აქტით დარიცხული თანხები არ შემცირდა, რაზეც გადამხდელს წარედგინა 2022 წლის 8 დეკემბრის №002-221 კორექტირებული საგადასახადო მოთხოვნა, ხოლო №832/1 დასკვნის მიხედვით, შემოწმებით დარიცხული თანხები შემცირდა სულ 462 014 ლარით, მათ შორის, გადასახადი 461 814 ლარით და ჯარიმა 200 ლარით, რაზეც გადამხდელს წარედგინა 2022 წლის 12 დეკემბრის №002-224 კორექტირებული საგადასახადო მოთხოვნა.\nაუდიტის დეპარტამენტის 2022 წლის 8 დეკემბრის №002-221 და 12 დეკემბრის №002-224 კორექტირებულ საგადასახადო მოთხოვნები გასაჩივრდა შემოსავლების სამსახურში. შემოსავლების სამსახურის 19.05.2023 წლის №11237 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური აღნიშნავს, რომ გადამხდელის საჩივარში გამოთქმული პრეტენზიები საფუძველს მოკლებულია, შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოებების გამოკვლევის/შესწავლის საფუძველზე, გასაჩივრებული ადმინისტრაციული აქტების შინაარსი შეესაბამება დავის განხილვისას მიღებულ გადაწყვეტილებას. ამდენად, შემოსავლების სამსახურს მიაჩნია, რომ არ არსებობს წარმოდგენილი საჩივრის დაკმაყოფილების საფუძველი.\n\n\nმომჩივნის არგუმენტაცია \nმას შემდგომ რაც, კომპანია გამოიყვანეს ლიკვიდაციის პროცესიდან და ცდილობენ ნორმალური ფუნქციონირების აღდგენას შეხვდათ მრავალი დაბრკოლება, მათ შორის შემოსავლების სამსახურის მიერ კომპანიის ლიკვიდაციის საფუძვლით დარიცხული თანხების გამო დავა. ამჟამად ცდილობენ კომპანიის რეაბილიტაციას და საგადასახადო ვალდებულებების დაფარვას აქტივების რეალიზაციის გზით. შეუმცირდეს ჯარიმა საურავი იმისათვის, რომ შეძლონ დავალიანებული თანხების გასტუმრება და კომპანიის ნორმალური ფუნქციონირების აღდგენა. კომპანია 5 წლის განმავლობაში იმყოფებოდა ლიკვიდაციის პროცესში, პარტნიორებს შორის მიმდინარეობდა სხვადასხვა დავა, ხოლო ახლა ერთობლივად ცდილობენ, კომპანიის დახსნას. ითხოვს შეუმცირდეს საურავი და ჯარიმა.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 304-ე მუხლის 21 ნაწილის თანახმად, თუ გასაჩივრებული გადაწყვეტილება/საგადასახადო მოთხოვნა გამოცემულია დავის განმხილველი ორგანოს მიერ მიღებული გადაწყვეტილების შესაბამისად, დავის განმხილველი ორგანო იღებს გადაწყვეტილებას საჩივრის დაკმაყოფილებაზე უარის თქმის შესახებ.\nსაგადასახადო შემოწმების შედეგების გადაანგარიშების თაობაზე გამოცემული №832/1 დასკვნის მიხედვით დგინდება შემდეგი:\nშემოსავლების სამსახურის 2022 წლის 31 ოქტომბრის №27396 ბრძანების აღსრულების მიზნით, 2020 წლის 26 ივნისის საგადასახადო შემოწმების აქტით, ლიკვიდაციის საფუძვლით საწარმოს საკუთრებაში არსებული ქონების მიწოდებად განხილვის შედეგად განსაზღვრული საგადასახადო ვალდებულებები დაექვემდებარა შემცირებას სულ 462 014 ლარის ოდენობით.\nმომჩივანს არ წარმოუდგენია რაიმე არგუმენტი რაც შეცვლიდა შემოწმებით დადგენილ გარემოებებს და განსხვავებული გადაწყვეტილების მიღების საფუძველი გახდებოდა.\nმხარეთა არგუმენტების გაცნობის, სადავო საქმეზე არსებული მასალების შესწავლის/შეფასების და ფაქტობრივი გარემოებების გათვალისწინებით, საგადასახადო ორგანოს მიერ მომჩივნის საგადასახადო ვალდებულების გადაანგარიშება განხორციელებულია შემოსავლების სამსახურის 2022 წლის 31 ოქტომბრის №27396 ბრძანების შესაბამისად და საბჭოს მიაჩნია, რომ არ არსებობს საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდასაბეგრი ქონება\nარასასოფლო-სამეურნეო მიწა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n29\n\nდოკუმენტის დათვალიერება\n\ninfohub@rs.ge",
    "title": "Document f420028a-b87f-4506-876b-af3e4e455b89"
  }
}