{
  "id": "da9f357f-60c3-4e8d-84ef-cab7715b7228",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება№18678/2/2023\n15 აპრილი 2023\nდოკუმენტის #:\n18678/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n16 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nმიმოწერა გადასახადის გადამხდელთან, კამერალური საგადასახადო შემოწმება, საგადასახადო დავის დაწყება, საჩივრის განხილვაზე უარის თქმა\nჩამოტვირთვა\nგაზიარება\n№18678/2/2023 \n16.03.2023\n\n\nგ ა დ ა წ ყ ვ ე ტ ი ლ ე ბ ა \n\n\n\n\n﻿\nმომჩივანი: „----------“ (პ/ნ ----------) \nმოპასუხე: : აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 16.03.2023 წელს განიხილა და მიიღო გადაწყვეტილება შპს „----------“-ის 18.01.2023 წელს რეგისტრირებულ საჩივარზე (რეგისტრაციის №18678/2/2023).\n\n\n\n\nდავის საგანი: \nსაჩივრის განუხილველად დატოვება - დარღვეულია გასაჩივრების ვადა.\n\n\nგასაჩივრებული გადაწყვეტილება: \n1. აუდიტის დეპარტამენტის 8.12.2020 წლის №081-356 საგადასახადო მოთხოვნა;\n2. შემოსავლების სამსახურის 15.11.2022 წლის №28666 ბრძანება.\n\n\nდარიცხული თანხა: 542 248.6 ლარი.\nმათ შორის:\nგადასახადი - 271 862\nდღგ - 88 762\nმოგების გადასახადი - 43 532\nსაშემოსავლო გადასახადი - 139 568\nჯარიმა - 148 088\nსაურავი - 122 298.6\n\n\nფაქტების აღწერა/დარიცხვის საფუძვლები \nაუდიტის დეპარტამენტის მიერ ჩატარდა გადასახადის გადამხდელის საქმიანობის კამერალური სრული საგადასახადო შემოწმება, შემოწმების შედეგები აისახა 7.12.2020 წლის საგადასახადო შემოწმების აქტში, რომლის საფუძველზე გამოიცა 8.12.2020 წლის №36581 ბრძანება და ამავე თარიღის №081-356 წლის საგადასახადო მოთხოვნა, რაც 2022 წლის 31 ოქტომბრის და 7 ნოემბერს გასაჩივრდა შემოსავლების სამსახურში.\nშემოსავლების სამსახურის 15.11.2022 წლის №28666 ბრძანებით საჩივრები საგადასახადო კოდექსის 301-ე მუხლის „ე“ ქვეპუნქტის საფუძველზე დარჩა განუხილველი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 44-ე მუხლის პირველ, მე-3 და მე-9 ნაწილებზე, 299-ე მუხლის პირველ და მე-4 ნაწილებზე, 301-ე მუხლის „ე“ ქვეპუნქტზე და განმარტავს, რომ საქმის ირგვლივ არსებული მასალებითა და შემოსავლების სამსახურის გადასახადების ადმინისტრირების საინფორმაციო სისტემის მონაცემებით დგინდება, რომ კომპანია 7.12.2020 წლის საგადასახადო შემოწმების აქტს, გადასახადების/გადასახდელების და საგადასახადო სანქციების თანხების დარიცხვის/შემცირების შესახებ აუდიტის დეპარტამენტის 8.12.2020 წლის №36581 ბრძანებას და ამავე თარიღის №081-356 საგადასახადო მოთხოვნას გადასახადის გადამხდელის ავტორიზებული მომხმარებლის გვერდზე გაეცნო 9.02.2021 წელს, ხოლო საფოსტო დაწესებულების საშუალებით დოკუმენტები ჩაბარდა 15.03.2021 წელს.\nშემოსავლების სამსახურში საჩივრები საგადასახადო მოთხოვნასთან დაკავშირებით წარმოდგენილია გასაჩივრებისათვის კანონით დადგენილი ვადის დარღვევით - 2022 წლის 31 ოქტომბერს და 7 ნოემბერს.\nმითითებულ სამართლებრივ ნორმებსა და ფაქტობრივ გარემოებებზე დაყრდნობით, შემოსავლების სამსახურმა მიიჩნია, რომ ვინაიდან საჩივარი წარმოდგენილია საგადასახადო ორგანოს გადაწყვეტილების გასაჩივრებისათვის კანონით დადგენილი 30 დღიანი ვადის დარღვევით, სახეზეა საჩივრის განუხილველად დატოვების საქართველოს საგადასახადო კოდექსის 301-ე მუხლის „ე“ ქვეპუნქტით გათვალისწინებული საფუძველი.\nზემოაღნიშნულის გათვალისწინებით, შემოსავლების სამსახურმა მიიჩნია, რომ კომპანიის საჩივრები შემოსავლების სამსახურის აუდიტის დეპარტამენტის საგადასახადო მოთხოვნასთან დაკავშირებით საგადასახადო კოდექსის 301-ე მუხლის „ე“ ქვეპუნქტის საფუძველზე უნდა დარჩეს განუხილველი.\n\n\nმომჩივნის არგუმენტაცია \nშემოსავლების სამსახურის 15.11.2022 წლის №28666 ბრძანება, აუდიტის დეპარტამენტის 8.12.2020 წლის №081-356 საგადასახადო მოთხოვნა, №36581 ბრძანება და აუდიტის დეპარტამენტის 7.12.2020 წლის საგადასახადო შემოწმების აქტი კანონსაწინააღმდეგოა, მიკერძოებულია, უსაფუძვლოა, არ გამომდინარეობს საწარმოს დოკუმენტაციის შესწავლისა და ფაქტობრივი გარემოებების ყოველმხრივ ობიექტურად გამოკვლევის შედეგად, იგი ბათილად უნდა იქნას ცნობილი შემდეგ გარემოებათა გამო:\n11.10.2022 წელს კომპანიის დირექტორი ------ ------- დაიბარეს საქართველოს ფინანსთა სამინისტროს საგამოძიებო სამსახურის განსაკუთრებით მნიშვნელოვან საქმეთა სამმართველოში გამოკითხვაზე, რა დროსაც გამომძიებელმა მას გადასცა გასაჩივრებული ადმინისტრაციული აქტები რომელთა შინაარსიც და არსებობაც მანამდე ცნობილი არ იყო არც საწარმოსთვის და არც მისი დირექტორისთვის.\nასევე გამომძიებლის განმარტებით შეიტყო, რომ თითქოს ელექტრონულად არის გაცნობილი საწარმოს ამ დოკუმენტებს, რაც არ შეესაბამება სინამდვილეს, რადგან შესაძლებელია დეკლარაციის ჩაბარების დროს რაიმე სავალდებულო შეტყობინება მოინიშნა წაკითხულად, მაგრამ აღნიშნული დოკუმენტები არ გახსნილა და საწარმოსთვის ამის შესახებ ცნობილი არ იყო, წინააღმდეგ შემთხვევაში აუცილებლად მოხდებოდა მათი გასაჩივრება, რადგან შემოწმების შედეგები არასწორია და არ ეთანხმება.\nგარდა ამისა სამოქალაქო საპროცესო კოდექსის 70-ე 78-ე მუხლების თანახმად პირისათვის შეტყობინება ჩაბარებულად ითვლება თუ მას ჩაბარდება პირადად, გაიგზავნება ფოსტით, კურიერის, ელ. ფოსტის ან ფაქსის საშუალებით და დადასტურებული იქნება შესაბამისი აღნიშვნით, რომ ჩაბარდა შეტყობინება, აღნიშნულ შემთხვევაში კი არც კომპანიის კანცელარიას, არც ადმინისტრაციას და არც პირადად საწარმოს დირექტორს შეტყობინება არ ჩაბარებიათ სამოქალაქო საპროცესო კოდექსის 70-ე 78-ე მუხლების დაცვით 11.10.2022 წლამდე შესაბამისად გასაჩივრების ვადის ათვლაც იწყება ამ მომენტიდან ანუ 11.10.2022 წლიდან.\nაუდიტის დეპარტამენტმა ისე ჩაატარა კომპანიის საგადასახადო შემოწმება, რომ არც მისი დაწყების და არც დასრულების შესახებ არ უცნობებია არც კომპანიის კანცელარიისთვის, არც ადმინისტრაციისთვის და არც პირადად საწარმოს დირექტორისთვის. ამის შესახებ აღნიშნულია თვით საგადასახადო შემოწმების აქტშიც „შემოწმების მიმდინარეობისას ვერ მოხერხდა გადამხდელთან დაკავშირება შესაბამისად ვერ დასტურდება, რომ გადასახადის გადამხდელს შესამოწმებელ პერიოდში ნაწარმოები აქვს ბუღალტრული აღრიცხვა“ - სწორედაც რომ თუ არ აცნობებდნენ გადასახადის გადამხდელს შემოწმების მიმდინარეობის შესახებ გადამხდელი ვერ წარუდგენდა ვერანაირ დოკუმენტაციას და ვერც გაირკვეოდა ნაწარმოები ჰქონდა თუ არა ბუღალტრული აღრიცხვა - ეს ყველაფერი კი აწყობდა შემმოწმებელს. \nძალიან მარტივად აიღეს მხოლოდ შესყიდვის დოკუმენტაცია, ყველაფერი ჩათვალეს რეალიზებულად, აიღეს ყველაზე მაღალი სარეალიზაციო ფასი, არც ხარჯები გამოაკლეს და არც გაფუჭებული პროდუქცია (საუბარია ხილ-ბოსტნეულით ვაჭრობაზე, რომლებიც ხშირ შემთხვევაში პროდუქციის მიღების დროს უკვე პროცენტულად გაფუჭებულია ანუ სარეალიზაციო უვარგისია და ასევე რამდენიმე დღეში ფუჭდება და სარეალიზაციოდ უვარგისი ხდება) ისე მოახდინეს შემოწმება სრულიად მიკერძოებულად, არაობიექტურად, საქმისთვის არსებითი მნიშვნელობის ფაქტობრივი გარემოებების შესწავლისა და გამოკვლევის გარეშე, რაც ზოგადი ადმინისტრაციული კოდექსის 601 მუხლის შესაბამისად მათი ბათილად ცნობის საფუძველია.\nაღნიშნული მიკერძოებული და უკანონო შემოწმების აქტის საფუძველზე გამოიცა ზემოთ აღნიშნული აუდიტის დეპარტამენტის საგადასახადო მოთხოვნა და ბრძანება, რომლებიც ასევე უკანონო და მიკერძოებულია, რადგან გამოცემულია საქმისთვის არსებითი მნიშვნელობის ფაქტობრივი გარემოებების შესწავლისა და გამოკვლევს გარეშე, რაც საქართველოს ზოგადი ადმინისტრაციული კოდექსის 601 მუხლის შესაბამისად მათი ბათილად ცნობის საფუძველია.\nადმინისტრაციულ ორგანოს, რომ მოეხდინა ფაქტობრივი გარემოებების ყოველმხრივ ობიექტურად შესწავლა დაადგენდა, რომ გადამხდელს არ მიეცა საშუალება წარედინა დოკუმენტაცია და საკუთარი პოზიცია შემოწმებასთან დაკავშირებით და რომ სრულიად უკანონოდ დაადგინა საგადასახადო ორგანომ ის „ფაქტობრივი გარემოებები“, რომ თითქოს ბუღალტრულ აღრიცხვას არ აწარმოებდა გადამხდელი და რომ დარიცხვა სრულიად უკანონოდ განახორციელა შემმოწმებელმა ყველაზე მაღალი ფასნამატით, რაც რეალურად არ ჰქონია საწარმოს.\nამდენად უკანონოა დარიცხვა ძირითად თანხა - 271 862 ლარის ნაწილში, უკანონოა დარიცხვა დღგ-ის თანხა - 88 762 ლარის ნაწილში, უკანონოა დარიცხვა მოგების გადასახადის თანხა - 43 532 ლარის ნაწილში, უკანონოა დარიცხვა საშემოსავლო გადასახადის თანხა 139 568 ლარის ნაწილში, უკანონოა დარიცხვა ჯარიმის თანხა 148 088 ლარის ნაწილში, უკანონოა დარიცხვა საურავის თანხა 122 298.6 ლარის ნაწილში და შესაბამისად უკანონოა სრული თანხაც 542 248.6 ლარის ნაწილშიც.\nაღნიშნული ადმინისტრაციული აქტები გაასაჩივრა შემოსავლების სამსახურში, რაზეც შემოსავლების სამსახურის გასაჩივრებული ბრძანებით შემოსავლების სამსახურმა მიიჩნია, რომ საჩივრები უნდა დარჩენილიყო განუხილველი, რადგან თითქოს გასაჩივრებული ადმინისტრაციული აქტები ჩაბარდა ელექტრონულად 9.02.2021 წელს, ხოლო ფოსტის საშუალებით 15.03.2021 წელს. აღნიშნული არ შეესაბამება რეალობას, რადგან გასაჩივრებული დოკუმენტები პირველად იხილა, მაშინ როდესაც ფინანსური პოლიციის გამომძიებლის მიერ გადაეცა 11.10.2022 წელს.\nმიუთითებს საგადასახადო კოდექსის 44-ე მუხლის მე-7 ნაწილზე.\nკანონის აღნიშნული დანაწესი ცალკე პუნქტად გამოყოფს საგადასახადო სამართალდარღვევის ოქმის, მიმდინარე კონტროლის პროცედურების ან/და საგადასახადო დავალიანების გადახდევინების უზრუნველყოფის ღონისძიებების განხორციელების შესახებ უფლებამოსილი პირის ბრძანების ჩაბარების წესს და ასეთ შემთხვევაში აუცილებელს ხდის, რომ ასეთი კატეგორიის დოკუმენტები, რომლებიც ეხება მიმდინარე კონტროლის პროცედურებს, უნდა ჩაბარდეს გადასახადის გადამხდელის ეკონომიკური საქმიანობის უშუალოდ განმახორციელებელ პირს. ასევე მიუთითებს საგადასახადო კოდექსის 263-ე მუხლის მე-3 ნაწილზე, საგადასახადო ორგანოს არ მიუღია გადასახადის გადამხდელისგან ახსნა-განმარტება და არც სააღრიცხვო დოკუმენტაცია მოუთხოვია ისე ჩაატარა შემოწმება და სრულიად უკანონოდ დაარიცხა თანხები, ხოლო შემოსავლების სამსახურმა სრულიად უკანონოდ დატოვა განუხილველად საჩივარი.\nსაგადასახადო ორგანო უნდა იყოს მაკონტროლებელი და არა სადამსჯელო ორგანიზაცია. ყოველივე ზემოაღნიშნულიდან გამომდინარე გასაჩივრებული ადმინისტრაციული აქტების გამოცემისას არსებითად დაირღვა საქართველოს ზოგადი ადმინისტრაციული კოდექსის მე-5, მე-6, მე-7, მე-8, მე-13, 47-ე, 51-ე, 52-ე, 53-ე, 58-ე მუხლების მოთხოვნები, რაც იწვევს მათ ბათილად ცნობას ამავე კოდექსის მე-5 მუხლის მე-3 ნაწილისა და 601 მუხლების თანახმად. რადგან საგადასახადო ორგანოს არ შეუსწავლია მტკიცებულებები, არ გამოუკვლევია საქმისათვის არსებითი გარემოებების მქონე ფაქტობრივი გარემოებები ისე გამოსცა ადმინისტრაციული აქტები.\nითხოვს დაევალოს საგადასახადო ორგანოს ჩაატაროს საგადასახადო შემოწმება კომპანიის საბუღალტრო და ხარჯთაღრიცხვის დოკუმენტაციაზე დაყრდნობით და საქმისთვის არსებითი მნიშვნელობის მქონე ფაქტობრივი გარემოებების ყოველმხრივ ობიექტურად შესწავლისა და გამოკვლევის შედეგად.\nასევე ითხოვს გასაჩივრებული აქტები ჩაბარებულად ჩაითვალოს რეალურად ჩაბარების მომენტიდან 11.10.2022 წლიდან სამოქალაქო საპროცესო კოდექსის 70-ე-78-ე მუხლების შესაბამისად.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 301-ე მუხლის „ე“ ქვეპუნქტის შესაბამისად, დავის განმხილველი ორგანო საჩივარს არ განიხილავს, თუ გასულია საჩივრის წარდგენის ვადა. \nსაგადასახადო კოდექსის 299-ე მუხლის მე-4 ნაწილის თანახმად, პირს უფლება აქვს, გაასაჩივროს საგადასახადო ორგანოს გადაწყვეტილება მისი ჩაბარებიდან 30 დღის ვადაში.\nსაგადასახადო კოდექსის 44-ე მუხლის პირველი, მე-3, მე-9, მე-10 და მე-11 ნაწილების თანახმად:\n1. საგადასახადო ორგანო დოკუმენტს პირს უგზავნის ან/და წარუდგენს წერილობითი ან ელექტრონული ფორმით.\n3. დოკუმენტის გაგზავნის ან/და წარდგენის ფორმას ირჩევს საგადასახადო ორგანო.\n9. საგადასახადო ორგანოს მიერ პირისათვის ელექტრონული ფორმით გაგზავნილი დოკუმენტი ჩაბარებულად ითვლება ადრესატის მიერ მისი გაცნობისთანავე.\n10. შემოსავლების სამსახურს უფლება აქვს, დოკუმენტი საჯაროდ გაავრცელოს, თუ შესრულებულია შემდეგი პირობები:\nა) პირს 2-ჯერ მაინც გაეგზავნა/წარედგინა დოკუმენტი წერილობითი ფორმით და ადრესატისათვის მისი ჩაბარება ვერ მოხერხდა;\nბ) პირი არ არის შემოსავლების სამსახურის ოფიციალური ვებგვერდის ავტორიზებული მომხმარებელი ან ავტორიზებული მომხმარებლის გვერდზე განთავსებიდან 30 დღის განმავლობაში ადრესატი დოკუმენტს არ გასცნობია.\n11. დოკუმენტის საჯაროდ გავრცელება ხორციელდება მისი შემოსავლების სამსახურის ოფიციალურ ვებგვერდზე განთავსებით და ჩაბარებულად ითვლება განთავსებიდან მე-20 დღეს.\nსაგადასახადო კოდექსის 299-ე მუხლის მე-10 ნაწილის შესაბამისად, საგადასახადო ორგანოს გადაწყვეტილება შეიძლება გასაჩივრდეს საჩივრის წარდგენის ვადის გასვლის შემდეგაც, თუ მომჩივანი დაამტკიცებს, რომ გასაჩივრების ვადის დარღვევა მისგან დამოუკიდებელი მიზეზით იყო გამოწვეული.\nდადგენილია, რომ მომჩივანს მის მიმართ შედგენილ 7.12.2020 წლის საგადასახადო შემოწმების აქტს, მის საფუძველზე გამოცემულ 8.12.2020 წლის №36581 ბრძანებას და 8.12.2020 წლის №081-356 საგადასახადო მოთხოვნას გაეცნო ელექტრონულად შემოსავლების სამსახურის ოფიციალური ვებგვერდის საშუალებით 9.02.2021 წელს.\nამასთან საგადასახადო კოდექსის 44-ე მუხლის მე-10 ნაწილის „ა“ და „ბ“ ქვეპუნქტების თანახმად, განხორცილდა ზემოაღნიშნული დოკუმენტების საჯაროდ გავრცელება 23.02.2021 წელს.\nსაგადასახადო კოდექსის 44-ე მუხლის მე-4 ნაწილის თანახმად, პირისათვის ერთი და იმავე დოკუმენტის რამდენჯერმე ან რამდენიმე ფორმით წარდგენის შემთხვევაში მისი წარდგენის თარიღად ითვლება ამ დოკუმენტის პირველად ჩაბარების თარიღი. \nამგვარად, სადავო აქტების გასაჩივრების ვადა უნდა აითვალოს დოკუმენტების ელექტრონულად გაცნობიდან. შესაბამისად, სადავო აქტების გასაჩივრების ბოლო ვადა იყო 11.03.2021 წელი.\nსაჩივარი შემოსავლების სამსახურში წარდგენილია 2022 წლის 31 ოქტომბერს და 7 ნოემბერს, გასაჩივრების 30 დღიანი ვადის ამოწურვის შემდეგ. შესაბამისად, დარღვეულია საჩივრის წარდგენის კანონით დადგენილი ვადა.\nმომჩივანი წარმოდგენილ საჩივარში განმარტავს, რომ როდესაც დირექტორი დაიბარეს გამოკითხვაზე გამომძიებელმა მას გადასცა გასაჩივრებული ადმინისტრაციული აქტები რომელთა შინაარსიც და არსებობაც მანამდე ცნობილი არ იყო არც საწარმოსთვის და არც მისი დირექტორისთვის.\nასევე გამომძიებლის განმარტებით შეიტყო, რომ თითქოს ელექტრონულად არის გაცნობილი საწარმოს ამ დოკუმენტებს, რაც არ შეესაბამება სინამდვილეს, რადგან შესაძლებელია დეკლარაციის ჩაბარების დროს რაიმე სავალდებულო შეტყობინება მოინიშნა წაკითხულად, მაგრამ აღნიშნული დოკუმენტები არ გახსნილა და საწარმოსთვის ამის შესახებ ცნობილი არ იყო, წინააღმდეგ შემთხვევაში აუცილებლად მოხდებოდა მათი გასაჩივრება, რადგან შემოწმების შედეგები არასწორია და არ ეთანხმება.\nითხოვს აუდიტის დეპარტამენტის 8.12.2020 წლის №081-356 საგადასახდო მოთხოვნა, №36581 ბრძანება და 7.12.2020 წლის საგადასახადო შემოწმების აქტი ჩაბარებულად ჩაითვალოს რეალურად ჩაბარების მომენტიდან 11.10.2022 წლიდან.\nმომჩივნის არგუმენტებს საბჭო ვერ მიიჩნევს გასაჩივრების ვადის აღდგენის საფუძვლად, ზემოაღნიშნულის გათვალისწინებით, ვინაიდან დარღვეულია საჩივრის წარდგენის კანონით დადგენილი ვადა და მოცემულ შემთხვევაში არ იკვეთება სადავო აქტების გასაჩივრებისათვის დადგენილი ვადის აღდგენის საფუძველი, საბჭო მიიჩნევს, რომ შემოსავლების სამსახურის 15.11.2022 წლის №28666 ბრძანება საგადასახადო კოდექსის 301-ე მუხლის „ე“ ქვეპუნქტის საფუძველზე საჩივრის განუხილველად დატოვების თაობაზე მართლზომიერია და არ არსებობს მისი გაუქმების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \n\n\nჩამოტვირთვა\nგაზიარება\nთეგები:\nგანუხილველობა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n25\n\nდოკუმენტის დათვალიერება\n\ninfohub@rs.ge",
    "title": "Document da9f357f-60c3-4e8d-84ef-cab7715b7228"
  }
}