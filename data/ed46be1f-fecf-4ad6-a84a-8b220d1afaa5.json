{
  "id": "ed46be1f-fecf-4ad6-a84a-8b220d1afaa5",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 13454\n25 ივნისი 2025\nდოკუმენტის #:\n13454\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n25 ივნისი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nდამატებით გამოყენებული კანონმდებლობა:\n„გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის N996 ბრძანებით დამტკიცებული ინსტრუქცია\nსაკანონმდებლო ნორმა:\nდღგ-ით დასაბეგრი ოპერაციები\nჩამოტვირთვა\nგაზიარება\n1\nI ეტაპი - შემოსავლების სამსახური\n2 დოკუმენტი\n2\nII ეტაპი - ფინანსთა სამინისტრო\n2 დოკუმენტი\n3\nIII ეტაპი - სასამართლო\n0 დოკუმენტი\nN 13454\n25 ივნისი 2025\n\n\nბ რ ძ ა ნ ე ბ ა\n\n\n\n\nშპს „----------“ (ს/ნ ----------)\n(ფაქტ. მის.: ----------;\nიურ. მის.: ----------)\n2025 წლის 2 ივნისის საჩივრის\nნაწილობრივ დაკმაყოფილების თაობაზე\n\n\n\n\nშემოსავლების სამსახურმა დავების განხილვის საბჭოს 2025 წლის 12 ივნისის სხდომაზე (ოქმი №48) განიხილა შპს „----------“ (ს/ნ ----------) 2025 წლის 2 ივნისის №96007/1/2025 საჩივარი, შემოსავლების სამსახურის აუდიტის დეპარტამენტის 2025 წლის 15 მაისის №006-114 კორექტირებულ საგადასახადო მოთხოვნასთან დაკავშირებით.\n\n\nგადასახადის გადამხდელის პოზიცია საგადასახადო შემოწმების გადაანგარიშების შედეგებთან დაკავშირებით:\nგადასახადის გადამხდელი ითხოვს წინა საანგარიშო პერიოდებში ავანსის სახით მიღებული და დაბეგრილი თანხების გათვალისწინებას.\n\n\nფაქტობრივი გარემოებები:\nსაქმეში არსებული მასალებით დგინდება, რომ შემოსავლების სამსახურის 2025 წლის 26 თებერვლის №3456 ბრძანებით ნაწილობრივ დაკმაყოფილდა შპს „----------“ (ს/ნ ----------) საჩივარი. კერძოდ, ბრძანების სარეზოლუციო ნაწილის მიხედვით:\n„1. შპს „----------“ (ს/ნ ----------) საჩივრები დაკმაყოფილდეს ნაწილობრივ;\n2. მე-2, მე-3 და მე-4 სადავო საკითხებთან დაკავშირებით:\nა) გადასახადის გადამხდელს მიეცეს წინადადება, ამ ბრძანების ჩაბარებიდან 15 კალენდარული დღის ვადაში, აუდიტის დეპარტამენტს წარუდგინოს საჩივრებში მითითებული არგუმენტაციის დოკუმენტურად დადასტურებული მტკიცებულებები, მ.შ. მტკიცებულებები ხარჯის, საშემოსავლო გადასახადის გაანგარიშების და მიღებული ავანსების შესახებ;\nბ) დაევალოს აუდიტის დეპარტამენტს, ამ ბრძანების სარეზოლუციო ნაწილის მე-2 პუნქტის „ა“ ქვეპუნქტით განსაზღვრულ ვადაში მტკიცებულებების წარმოდგენის შემთხვევაში, დამატებით შეისწავლოს წარდგენილი მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება);\n3. დანარჩენ ნაწილში საჩივრები არ დაკმაყოფილდეს.“ \nშემოსავლების სამსახურის 2025 წლის 26 თებერვლის N3456 ბრძანების აღსრულების მიზნით, აუდიტის დეპარტამენტმა 2025 წლის 7 მაისს გამოსცა დასკვნა საგადასახადო შემოწმების შედეგების გადაანგარიშებაზე, რომლის თანახმად შემცირდა დარიცხული თანხები სულ 960 ლარი, მათ შორის, გადასახადი 640 ლარი და ჯარიმა 320 ლარი. აღნიშნულზე, გადასახადის გადამხდელს წარედგინა 2025 წლის 15 მაისის №006-114 კორექტირებული საგადასახადო მოთხოვნა.\n\n\nსაგადასახადო შემოწმების შედეგების გადაანგარიშების თაობაზე გამოცემული დასკვნის მიხედვით დგინდება შემდეგი:\nგადასახადის გადამხდელს, განკარგვადი შემოსავლის გაანგარიშებისას ხარჯების გათვალისწინებასთან დაკავშირებით, რაიმე სახის დოკუმენტაცია/მტკიცებულება არ წარმოუდგენია. შესაბამისად, კორექტირება აღნიშნულ საკითხთთან დაკავშირებით არ განხორციელდა.\nგადასახადის გადამხდელის მიერ წარმოდგენილი ინფორმაციის საფუძველზე, საშემოსავლო გადასახადის ნაწილში, განხორციელდა ზედმეტად დარიცხული თანხის (საშემოსავლო გადასახდის და შესაბამისი საკომისიოების) კორექტირება (შემცირება).\nგადასახადის გადამხდელმა წარმოადგინა ავანსის თანხების გადახდის დოკუმენტები და შესაბამისი ახსნა-განმარტებები, თუმცა, არ წარმოუდგენია აღნიშნული ავანსების წინა პერიოდებში დაბეგვრასთან დაკავშირებული ინფორმაცია, შესაბამისი დასაბეგრი პერიოდების და დღგ-ით დასაბეგრი ბრუნვების გაშიფვრა, სათანადო დოკუმენტებით. აქედან გამომდინარე, შემოწმებისთვის არასაკმარისი მტკიცებულებების და შესაბამისად, დაუსაბუთებელი არგუმენტების პირობებში, არ განხორციელდა გადასახადის კორექტირება (შემცირება).\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ გადასახადის გადამხდელის მოთხოვნა უნდა დაკმაყოფილდეს ნაწილობრივ შემდეგ გარემოებათა გამო:\nსადავო საკითხთან დაკავშირებით, შემოსავლების სამსახური მიუთითებს საქართველოს საგადასახადო კოდექსის 158-ე მუხლის პირველ ნაწილზე, რომლის თანახმად, დღგ-ით დასაბეგრ პირად (შემდგომ - დასაბეგრი პირი) განიხილება ნებისმიერი პირი, რომელიც ნებისმიერ ადგილზე დამოუკიდებლად ახორციელებს ნებისმიერი სახის ეკონომიკურ საქმიანობას, მიუხედავად ამ საქმიანობის მიზნისა და შედეგისა.\nამავე კოდექსის 159-ე მუხლის პირველი ნაწილის „ა“ და „ბ“ ქვეპუნქტების თანახმად, დღგ-ით დასაბეგრი ოპერაციებია, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა.\nსაქართველოს საგადასახადო კოდექსის 163-ე მუხლის პირველი და მე-2 ნაწილების თანახმად:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაქართველოს საგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\n„გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის 481 მუხლის პირველი ნაწილის თანახმად, საქონლის მიწოდებამდე/მომსახურების გაწევამდე საკომპენსაციო თანხის/თანხის ნაწილის (შემდგომში - საკომპენსაციო თანხა) გადახდის შემთხვევაში, ოპერაცია მიღებული საკომპენსაციო თანხის ოდენობით ექვემდებარება დამატებული ღირებულების გადასახადით დაბეგვრას თანხის მიღების მომენტში.\nსაქართველოს საგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nგადასახადის გადამხდელი წარმოდგენილ საჩივარში განმარტავს, რომ ---------- და ---------- (---------- ბინის ღირებულება) უსაფუძვლოდ და დაუსაბუთებელად არის დაბეგრილი. კერძოდ, განმარტავს, რომ შესამოწმებელ პერიოდში კომპანიამ ---------- და ---------- მიაწოდა საქონელი, კერძოდ, საკუთრებაში გადასცა უძრავი ქონება. აღნიშნული უძრავი ქონების გადაცემა საგადასახადო შემოწმების პროცესში დაექვემდებარა დღგ-ით დაბეგვრას, თუმცა, დღგის ვალდებულების გაანგარიშებისას გათვალისწინებული არ იქნა კლიენტებისგან წინაა საანგარიშო პერიოდებში მიღებული ავანსის თანხები, რომელიც შესაბამის საანგარიშო პერიოდში უკვე დაბეგრილი იყო დღგ-ით.\nმომჩივნის პოზიციასთან დაკავშირებით, შემოსავლების სამსახური ყურადღებას ამახვილებს შემდეგ არგუმენტებზე: \nკომპანიის ერთ-ერთმა კლიენტმა - ---------- 2020 წლის 4 ივნისის წინარე ნასყიდობის ხელშეკრულების საფუძველზე კომპანიიდან შეიძინა უძრავი ქონებები (საცხოვრებელი ბინა ავტოსადგომით). ნასყიდობის საგნის ღირებულებამ შეადგინა - 55 428 აშშ დოლარი. კლიენტის მიერ ნასყიდობის საგნის ღირებულება გადახდილი იქნა შემდეგი გრაფიკით: 04.06.2020 – 68 195 ლარი (23 068 აშშ დოლარი, უნაღდო ანგარიშსწორება), 25.07.2020 – 18 281,87 ლარი (5 949 აშშ დოლარი, ნაღდი ანგარიშსწორება), 16.01.2021 – 19 792,20 ლარი (6 000 აშშ დოლარი, უნაღდო ანგარიშსწორება), 18.03.2021 – 16 626 ლარი (5 000 აშშ დოლარი, უნაღდო ანგარიშსწორება), 20.01.2022 – 47 579, 95 ლარი (15 428 აშშ დოლარი, უნაღდო ანგარიშსწორება). ბინის ღირებულების ბოლო ტრანშის - 15 428 აშშ დოლარის გადახდა კომპანიის საბანკო ანგარიშზე განახორციელა კლიენტის დედამ - ----------, რომელმაც საბანკო ამონაწერში შეცდომით მიუთითა მისი მეუღლის (ე.ი. კლიენტის მამის) - ---------- მიერ წინა წლებში კომპანიიდან შეძენილი ბინის საკადასტრო კოდი, რადგანაც წინა წლებში ---------- იხდიდა მისი მეუღლის მიერ შეძენილი ბინის ღირებულებას და შექმნილი ჰქონდა საგადახდო დავალების შაბლონი. ნასყიდობის საგნის ღირებულების სრულად დაფარვიდან დაახლოებით 1 თვეში კომპანიამ კლიენტს საკუთრებაში გადასცა შეძენილი უძრავი ქონება კერძოდ, საცხოვრებელი ბინა, ხოლო ავტოსადგომის კლიენტისთვის საკუთრებაში გადაცემა განხორციელდა მოგვიანებით - 27.03.2023-ში. ამასთან, კლიენტის მამის - ---------- მიერ შეძენილი ბინის ღირებულების დაფარვა სრულად განხორციელდა (და მას ბინაზე საკუთრების უფლება დაურეგისტრირდა) 2020 წლის ოქტომბერში. მეტიც, იმის გამო, რომ კომპანიამ ---------- დაუგვიანა წინარე ხელშეკრულებით გათვალისწინებულ ვადებში ბინის ჩაბარება, მას გადახდილი ბინის ღირებულებიდან ნაწილი თანხა - 13 181, 70 ლარი (3393 აშშ დოლარი) დაუბრუნდა უკან. შემოწმებამ ---------- მიერ 2022 წლის 22 იანვარს გადახდილი თანხა განიხილა არა ---------- მიერ 2020 წლის 4 ივნისის წინარე ნასყიდობის ხელშეკრულების საფუძველზე შეძენილი ბინის ღირებულების ნაწილად (ბოლო ტრანშად), არამედ აბსტრაქტულად განიხილა ---------- მიერ შეძენილი/შესაძენი „ახალი ბინის“ ღირებულებად.\nრაც შეეხება ----------, კომპანიის ერთ-ერთმა კლიენტმა - ---------- 2019 წლის 19 დეკემბერს წინარე ნასყიდობის ხელშეკრულების საფუძველზე კომპანიიდან შეიძინა უძრავი ქონება. ნასყიდობის საგნის ღირებულებამ შეადგინა - 55 428 აშშ დოლარი. კლიენტის მიერ ნასყიდობის საგნის ღირებულება გადახდილი იქნა შემდეგი გრაფიკით: 19.12.2018 – 53 310 ლარი (20 000 აშშ დოლარი, ნაღდი / გამოწერილია ჩგდ), 16.03.2019 – 26 749 ლარი (10 000 აშშ დოლარი, ნაღდი / გამოწერილია ჩგდ), 20.02.2022 – 28 578,24 ლარი (9 600 აშშ დოლარი, უნაღდო). ბინის ღირებულების პირველი ორი ტრანშის - 20 000 აშშ დოლარისა და 10 000 აშშ დოლარის ექვივალენტი თანხების გადახდა მოხდა კლიენტის დის - ---------- მიერ. მესამე ტრანშით გათვალისწინებული თანხა თავად დაფარა კლიენტმა 2022 წლის 2022 წლის თებერვალში. 1 თვის თავზე გადაეცა კლიენტის უძრავი ქონება საკუთრებაში (თუმცა საკუთრების უფლების გადაცემის დოკუმენტის თარიღდება 2022 წლის თებერვლით). შემოწმებამ, ---------- მიერ 19.12.2018-ში და 16.03.2019 გადახდილი თანხები განიხილა არა ---------- მიერ 2019 წლის 19 დეკემბრის წინარე ნასყიდობის ხელშეკრულების საფუძველზე შეძენილი ბინის ღირებულების ნაწილად (ტრანშებად), არამედ აბსტრაქტულად განიხილა ---------- მიერ შეძენილი/შესაძენი „ახალი ბინის“ ღირებულებად. \nაუდიტის დეპარტამენტს დაევალა საკითხის შესწავლა, თუმცა, უკვე მეორედ არ შეისწავლა საქმისათვის არსებითი მნიშვნელობის მქონე გარემოებები და საგადასახადო შემოწმების აქტის შედეგები აღნიშნული სადავო საკითხის ფარგლებში დატოვა უცვლელი და ფორმალურად გადაანგარიშების განუხორციელებლობის საფუძვლად მიუთითა ის გარემოება, რომ კომპანიას არ წარმოუდგენია აღნიშნული თანხების წინა საანგარიშო პერიოდებში დაბეგვრასთან დაკავშირებული ინფორმაცია. თუმცა, კომპანიაში ჩატარებულმა ბოლო საგადასახადო შემოწმებამ მოიცვა 01.01.2021 - 01.05.2024 პერიოდი. ბოლო წინა საგადასახადო შემოწმებამ კი მოიცვა - 01.12.2018 – 01.09.2020 საანგარიშო პერიოდი, შესაბამისად შეუმოწმებელი (არა აუდირებული) დარჩა მხოლოდ 01.09.2020 – 01.01.2021 პერიოდი. ---------- შემთხვევაში, კლიენტის მიერ, სადავო უძრავ ქონებენზე ბინის ღირებულების ნაწილ-ნაწილ გადახდა განხორციელდა 2020 წლის ივნისის, 2020 წლის ივლისის, 2021 წლის იანვრის, 2021 წლის მარტის და 2022 წლის იანვრის საანგარიშო პერიოდებში, ხოლო კლიენტისთვის უძრავი ქონების საკუთრებაში გადაცემა განხორციელდა 2022 წლის თებერვალში. შესაბამისად, როგორც კლიენტისგან ავანსის თანხების მიღების საანგარიშო პერიოდები, ისე უძრავი ქონების კლიენტისათვის საკუთრებაში გადაცემის საანგარიშო პერიოდი სრულად მოცულია ბოლო საგადასახადო შემოწმებებით. ამასთან, ყველა ავანსის თანხა (გარდა პირველი ტრანშისა) მიღებულია საბანკო გადარიცხვის გზით, ხოლო უძრავი ქონების საკუთრებაში გადაცემა რეგისტრირებულია საჯარო რეესტრში. გონივრულ განსჯას არის მოკლებული აუდიტის დეპარტამენტის მტკიცება, რომ ვერ ახდენს იდენტიფიცირებას ავანსის თანხებისა და უძრავი ქონების გადაცემის დაბეგვრასთან დაკავშირებით, როცა უძრავ ქონებაზე საკუთრების უფლების გადაცემა 2022 წლის თებერვალში თავად აქვს მოქცეული დასაბეგრი ოპერაციებში, ისევე როგორც ავტოსადგომის გადაცემა 2023 წელს ე.ი. ტრანზაქციები წარმოადგენს შემმოწმებლის მიერ ჩატარებული შემოწმების პერიოდს. ---------- შემთხვევაში კი, კლიენტის მიერ სადავო უძრავ ქონებენზე ბინის ღირებულების ნაწილ-ნაწილ გადახდა განხორციელდა 2018 წლის დეკემბრის, 2019 წლის მარტის და 2022 წლის თებერვლის საანგარიშო პერიოდებში, ხოლო კლიენტისთვის უძრავი ქონების საკუთრებაში გადაცემა განხორციელდა 2022 წლის თებერვალ-მარტის საანგარიშო პერიოდში. შესაბამისად, როგორც კლიენტისგან ავანსის თანხების მიღების საანგარიშო პერიოდები, ისე უძრავი ქონების კლიენტისათვის საკუთრებაში გადაცემის საანგარიშო პერიოდი სრულად მოცულია ბოლო საგადასახადო შემოწმებებით. ამ შემთხვევაშიც, გონივრულ განსჯას არის მოკლებული აუდიტის დეპარტამენტის მტკიცება, რომ ვერ ახდენს იდენტიფიცირებას ავანსის თანხებისა და უძრავი ქონების გადაცემის დაბეგვრასთან დაკავშირებით, როცა უძრავ ქონებაზე საკუთრების უფლების გადაცემა 2022 წლის თებერვალში თავად აქვს მოქცეული დასაბეგრი ოპერაციებში. მომჩივანი განმარტავს, რომ საჩივარს თან ურთავს ყველა საჭირო მტკიცებულებას, რაც ადასტურებს მის პოზიციას.\nყოველივე ზემოაღნიშნულიდან გამომდინარე, შემოსავლების სამსახური აღნიშნავს, რომ საქმეში არსებული ფაქტობრივი გარემოებებით და გადაანგარიშების ეტაპზე წარმოდგენილი მტკიცებულებებით შესაძლებელია აუდიტის დეპარტამენტმა გაითვალისწინოს წინა საანგარიშო პერიოდებში ავანსის სახით მიღებული და დაბეგრილი თანხები. ამდენად, შემოსავლების სამსახურმა მიიჩნია, რომ უნდა დაევალოს აუდიტის დეპარტამენტს წარმოდგენილი მტკიცებულებების გათვალისწინებით, დააკორექტიროს წინა საანგარიშო პერიოდებში ავანსის სახით მიღებული/დაბეგრილი თანხები და აღნიშნულის შესაბამისად, განახორციელოს საგადასახადო ვალდებულებების შემცირება.\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ :\n\n\n1. შპს „----------“ (ს/ნ ----------) საჩივარი დაკმაყოფილდეს ნაწილობრივ;\n2. სადავო საკითხთან დაკავშირებით, დაევალოს აუდიტის დეპარტამენტს წარმოდგენილი მტკიცებულებების გათვალისწინებით, დააკორექტიროს წინა საანგარიშო პერიოდებში ავანსის სახით მიღებული/დაბეგრილი თანხები და აღნიშნულის შესაბამისად, განახორციელოს საგადასახადო ვალდებულებების შემცირება;\n3. დანარჩენ ნაწილში საჩივარი არ დაკმაყოფილდეს;\n4. აღნიშნული ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. №16) ან სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nავანსების დაბეგვრა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n31\n\nდოკუმენტის დათვალიერება\n\ninfohub@rs.ge",
    "title": "Document ed46be1f-fecf-4ad6-a84a-8b220d1afaa5"
  }
}