{
  "id": "6edd3256-ab9e-4733-b5d4-75d4d8d634e6",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19101/2/2023\n30 მაისი 2023\nდოკუმენტის #:\n19101/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n04 მაისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nხელფასის სახით მიღებული შემოსავლები, გადახდის წყაროსთან გადასახადის დაკავების წესი, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n№19101/2/2023\n04.05.2023\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 4.05.2023 წელს განიხილა და მიიღო გადაწყვეტილება შპს ----------  14.03.2023 წელს რეგისტრირებულ საჩივარზე (რეგისტრაციის №19101/2/2023).\n\n\n\n\nდავის საგანი: \nშემოწმებით დადგენილი განკარგვადი ფულადი სახსრების დირექტორზე გაცემულ ხელფასად განხილვა.\n\n\nგასაჩივრებული გადაწყვეტილება: \n1. აუდიტის დეპარტამენტის 20.07.2022 წლის №007-210 საგადასახადო მოთხოვნა; \n2. შემოსავლების სამსახურის 22.02.2023 წლის №3253 ბრძანება.\n\n\nდარიცხული თანხა: 48 872,73 ლარი. \nმათ შორის:\nგადასახადი - 31 247 \nდღგ - 31 247 \nსაშემოსავლო გადასახადი - 31 098 \nჯარიმა - 15 924,3 \nსაურავი - 1 701,43 \n\n\nფაქტების აღწერა/დარიცხვის საფუძვლები \nმომჩივნის საქმიანობაა თამბაქოს, თამბაქოს ნაწარმითა და აქსესუარებით საცალო ვაჭრობა.\nაუდიტის დეპარტამენტის 30.06.2022 წლის შემოწმების აქტის საფუძველზე შემოწმებულია მომჩივნის საქმიანობის 1.01.2019 წლიდან 1.04.2022 წლამდე საანგარიშო პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებების გამო:\nკომპანია საქმიანობას ახორციელებს იჯარით აღებულ ფართებში, ექვს სხვადასხვა მისამართზე. აღნიშნულ ობიექტებში განთავსებულია საკონტროლო-სალარო აპარატები და პოსტერმინალები, რომლის საშუალებითაც ხდება საცალო ვაჭრობა. გადამხდელს არ აქვს ნაწარმოები ბუღალტერია. საგადასახადო ორგანო დაეყრდნო შემოსავლების სამსახურის გადასახადების ადმინისტრირების საინფორმაციო სისტემის მონაცემებს, საბანკო ამონაწერებს (მათ შორის ტერმინალის მონაცემებს) და საკონტროლო-სალარო აპარატის მონაცემებს. ფულადი სახსრების მოძრაობის ანალიზით დადგინდა განკარგვადი ფულადი სახსრები 124 392 ლარის ოდენობით. შემოწმებით, აღნიშნული განკარგვადი ფულადი სახსრები ჩაითვალა დირექტორზე გაცემულ ხელფასად. საგადასახადო კოდექსის 101-ე და 154-ე მუხლების გათვალისწინებით, ხელფასის სახით განაცემად განხილული თანხა დაიბეგრა საშემოსავლო გადასახადით. მომჩივანს ასევე დაეკისრა საგადასახადო კოდექსის 275-ე მუხლით გათვალისწინებული ჯარიმა.\nაუდიტის დეპარტამენტის 20.07.2022 წლის №007-210 საგადასახადო მოთხოვნა გასაჩივრდა შემოსავლების სამსახურში. შემოსავლების სამსახურის 22.02.2023 წლის №3253 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-2 და მე-6 ნაწილებზე, 73-ე მუხლის მე-9 ნაწილის ,,ბ’’ ქვეპუნქტზე, 101-ე მუხლის პირველ ნაწილზე, 154-ე მუხლის პირველი ნაწილის ,,ა“ ქვეპუნქტზე, 43-ე მუხლის მე-4 ნაწილზე, ფაქტობრივ გარემოებებზე და მიიჩნევს, რომ შემოწმებით საგადასახადო ვალდებულებების განსაზღვრა შესაბამისობაშია კანონმდებლობის მოთხოვნებთან, გადასახადის გადამხდელის საჩივრები დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nსავაჭრო ობიექტები აღჭურვილია საკონტროლო-სალარო აპარატებით და პოსტერმინალებით, რომლის საშუალებითაც ხდება საცალო ვაჭრობა. ობიექტები აგრეთვე ინდივიდუალურად აღჭურვილია სასაწყობე სავაჭრო პროგრამა-მარკეტით, რომელიც ინტეგრირებულია სალარო აპარატთან. აღნიშნულ პროგრამაში ინდივიდუალურად ხდება თითოეული გასაყიდად განკუთვნილი პროდუქციის აღრიცხვა შეძენის თვითღირებულებით და რეალიზაციის დროს მათი თვითღირებულებით ჩამოწერა, აგრეთვე თითოეულ საქონელს ენიჭება გასაყიდი საცალო ფასი და გაყიდვისას რეალიზაციის დროს საცალო ფასით ხდება აღება შემოსავალში როგორც ნაღდი ისე უნაღდო ანგარიშსწორებით რეალიზაციისას. აღნიშნული პროგრამა საშუალებას იძლევა ყოველდღიური შეძენა-გაყიდვების აღრიცხვის შესახებ მონაცემებს, სადაც ჩანს თითოეული განხორციელებული ოპერაციის დასაწყისი და დასასრული.\n2022 წლის მარტის თვეში ნაღდი ანგარიშსწორებით საცალო რეალიზაციიდან ნავაჭრმა თანხამ შეადგინა 315 898 ლარი, ხოლო საკასო ხარჯმა 78 397 ლარი. გონივრული ნაშთი არის 394 29 ლარი (315 898+78 397=394 295*10%). მხოლოდ 31.03.2022 წელს სალაროში საცალო რეალიზაციიდან ნავაჭრმა შემოსავალმა შეადგინა 10 921 ლარი. 8.04.2017 წელს საბრუნავი საშუალებებისა და ძირითადი საშუალებების შესაძენად დამფუძნებელი პარტნიორის გურამ ნარინდოშვილსა და საზოგადოებას შორის გაფორმდა ხელშეკრულება უპროცენტო სესხზე 105 000 ლარზე. აღნიშნული თანხა საზოგადოებაში შემოტანილი იქნა 10.04.2017 წელს. 1.01.2019 წლამდე პერიოდში საზოგადოების მიერ შეძენილია 19 356 ლარის სხვადასხვა ძირითადი საშუალებები. 1.01.2019 წელს საწარმოს ჰქონდა გახსნილი 3 საცალო სარეალიზაციო ობიექტი. აღნიშნულ ობიექტებზე შესაბამისად 2019 წლის 01 იანვრისათვის ერიცხებოდა გასაყიდად განკუთვნილი 171 252 ლარის ღირებულების სასაქონლო ნაშთები. 2019 წლის 01 იანვრისთვის შპს „----------“ სალაროსა და საბანკო ანგარიშებზე ერიცხებოდა 41 825,49 ლარის ფულადი ნაშთები (სალარო 14 581,90 ლარი, ბანკი 27 243,59 ლარი). 1.01.2019 წელს საწარმოს ერიცხებოდა დებიტორული დავალიანება 57 466,17 ლარი, კრედიტორული დავალიანება 15 334,60 ლარი, აგრეთვე მომწოდებელზე გადახდილი ავანსები იყო 32 803,07 ლარი. ზემო აღნიშნული ნაშთების შესახებ ინფორმაცია სრულად წარდგენილია შემმოწმებლებზე. 1.01.2019 წლის მდგომარეობით შპს „----------“ 2017 და 2018 წლების ფინანსური შედეგებით ერიცხება გაუნაწილებელი მოგება 197 841,08 ლარი.\nსაწარმოს სესხი დაბრუნებული აქვს 2019 წელს და 2021 წელს, რომლის შესახებაც მომჩივანი წარმოადგენს დანართის სახით სესხის ხელშეკრულებას, სესხის შემოტანაზე სალაროს შემოსავლის ორდერს და სესხის დაბრუნებაზე სალაროს გასავლის ორდერებს. საწარმოს დღეის მდგომარეობით აქვს 6 საცალო სარეალიზაციო ობიექტი. საწარმო მომავალშიც გეგმავს გაფართოებას. ამიტომ აუცილებელი ხარჯებისა და გასაყიდად განკუთვნილ საქონელზე გაწეული ხარჯების გარდა სხვა ხარჯებს არ ეწევა, შესამოწმებელ პერიოდში მიღებული მთლიანი მოგება საწარმოს მიერ აკუმულირებულია საბანკო ანგარიშებზე. 1.04.2022 წლის მდგომარეობით შპს „----------“ სხვადასხვა საბანკო ანგარიშებზე ერიცხება 492 515 ლარი.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 73-ე მუხლის მე-9 ნაწილის ,,ბ’’ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. ამავე მუხლის მე-4 ნაწილის თანახმად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს. \nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის ,,ა“ ქვეპუნქტის მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nსაქართველოს მთავრობის 14.12.2011 წლის №473 დადგენილებით დამტკიცებული „დავის განმხილველი ორგანოების რეგლამენტის“ 33-ე მუხლის პირველი პუნქტის „ბ“ ქვეპუნქტის თანახმად, დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები.\nსაბჭოს მიაჩნია, რომ მომჩივნის მიერ წარმოდგენილი დოკუმენტური მტკიცებულებები საჭიროებს დამატებით შესწავლას. ამ მიზნით საჩივარი მომჩივნის მონაწილეობით ხელახლა განსახილველად უნდა დაუბრუნდეს შემოსავლების სამსახურს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ; \n2. გაუქმდეს შემოსავლების სამსახურის 22.02.2023 წლის №3253 ბრძანება; \n3. საჩივარი მომჩივნის მონაწილეობით ხელახლა განსახილველად დაუბრუნდეს შემოსავლების სამსახურს; \n4. დანარჩენ ნაწილში საჩივარი არ დაკმაყოფილდეს; \n5. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\n\n\nჩამოტვირთვა\nგაზიარება\nთეგები:\nხელფასის სახით მიღებული შემოსავლები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n29\n\nდოკუმენტის დათვალიერება\n\ninfohub@rs.ge",
    "title": "Document 6edd3256-ab9e-4733-b5d4-75d4d8d634e6"
  }
}