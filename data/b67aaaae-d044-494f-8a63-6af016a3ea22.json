{
  "id": "b67aaaae-d044-494f-8a63-6af016a3ea22",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 50\n13 იანვარი 2026\nდოკუმენტის #:\n50\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n08 იანვარი 2026\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nდაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\nN 50\n08 იანვარი 2026\n\n\n\n\nბ რ ძ ა ნ ე ბ ა\n\n\n\n\nფ/პ ----- (პ/ნ -----) (მის: -----)\n2025 წლის 13 დეკემბრის\nსაჩივრის დაკმაყოფილების თაობაზე\n\n\nშემოსავლების სამსახურმა დავების განხილვის საბჭოს 2025 წლის 19 დეკემბრის სხდომაზე (ოქმი N 106) განიხილა ფ/პ ----- (პ/ნ ----- ) 2025 წლის 13 დეკემბრის N 99354/1/2025 საჩივარი, შემოსავლების სამსახურის აუდიტის დეპარტამენტის 2025 წლის 21 ნოემბრის N 005-218 საგადასახადო მოთხოვნასთან დაკავშირებით.\n\n\nსადავო საკითხი:\nგადასახადის გადამხდელი განმარტავს, რომ დიდი ხანია ცხოვრობს -----, არის ----- მოქალაქე. საქართველოში გააჩნია უძრავი ქონება, რომელსაც აქირავებს. კუთვნილ გადასახადებს იხდის პატიოსნად, როგორც საქართველოში, ასევე -----. ----- საგადასახადო ორგანოებში ყოველწლიურად აბარებს საშემოსავლო გადასახადის დეკლარაციას, სადაც უთითებს საქართველოში მიღებულ შემოსავალს და გადასახადებს. საქართველოში გადახდილი გადასახადები ----- ნაწილობრივ ეთვლება და მათ გადასამოწმებლად პერიოდულად სთხოვენ დამადასტურებელ საბუთებს. ვინაიდან, საქართველოში საშემოსავლო გადასახადის დეკლარაციას ყოველ წელს აბარებდა არ იცოდა, რომ ახალი რეგულაციებით ქირის საშემოსავლო გადასახადს იხდის დამქირავებელი და აღარ ჰქონდა ვალდებულება დეკლარაციის წარდგენის. შესაბამისად აღმოჩნდა, რომ დეკლარაცია შეავსო არასწორად, რის შედეგად გაუჩნდა ზედმეტობა. ამის თაობაზე არც იცოდა, აღნიშნული გამოწვეულია შეცდომით და საქართველოს საგადასახადო კოდექსის 269-ე მუხლის მე-7 ნაწილის საფუძველზე, ითხოვს საგადასახადო მოთხოვნით განსაზღვრული ჯარიმის მოხსნას. \n\n\nფაქტობრივი გარემოებები:\nსაქმის მასალებით ირკვევა, რომ შემოსავლების სამსახურის აუდიტის დეპარტამენტის 2025 წლის 21 ოქტომბრის N 22902 ბრძანების საფუძველზე ჩატარდა ფ/პ ----- (პ/ნ ----- ) საქმიანობის კამერალური საგადასახადო შემოწმება 2023 და 2024 წლების საშემოსავლო გადასახადის დეკლარაციებში „საქართველოში გადახდის წყაროსთან დაკავებული საშემოსავლო გადასახადის“ (გრაფა N 42) და აღნიშნული თანხების ოდენობით „კუთვნილი საშემოსავლო გადასახადის“ (გრაფა N 43) შემცირების სისწორის განსაზღვრის მიზნით. შემოწმების შედეგებზე 2025 წლის 6 ნოემბერს შედგენილ იქნა საგადასახადო შემოწმების აქტი, გამოიცა 2025 წლის 21 ნოემბრის N 25649 ბრძანება და ამავე თარიღის N 005-218 საგადასახადო მოთხოვნა, რომლის მიხედვით გადამხდელს დამატებით გადასახდელად განესაზღვრა სულ 37 640 ლარი, მათ შორის, გადასახადი 24 977 ლარი, ჯარიმა 12 488 ლარი, საურავი 175 ლარი.\n\n\nსაგადასახადო შემოწმების აქტის მიხედვით საგადასახადო ვალდებულებები განსაზღვრულია შემდეგი გარემოებით:\nაუდიტის დეპარტამენტის მიერ შესწავლილი იქნა ფ/პ ----- 2023 და 2024 წლების საშემოსავლო გადასახადის დეკლარაციებში „საქართველოში გადახდის წყაროსთან დაკავებული საშემოსავლო გადასახადის“ (გრაფა N 42) და აღნიშნული თანხების ოდენობით „კუთვნილი საშემოსავლო გადასახადის“ (გრაფა N 43) შემცირების სისწორე და გამოვლინდა, რომ ფ/პ ----- გაცემული აქვს კომერციული ფართები იჯარით იურიდიულ პირებზე (----- ), კერძოდ:\n1. კომერციული ფართი, მდებარე -----;\n2. კომერციული ფართი, მდებარე -----;\nამასთან, პირი წარმოადგენს შპს \"-----\"-ს (ს/ნ -----) თანადამფუძნებელს და იღებს შემოსავალს დივიდენდების სახით. მიღებული შემოსავლები დაბეგრილია წყაროსთან საქართველოს საგადასახადო კოდექსის 154-ე მუხლის მიხედვით და გადახდილია შესაბამისი საშემოსავლო გადასახადი. 2023 და 2024 წლების შესამოწმებელ პერიოდებში ფ/პ ----- (ს/ნ ----- ) წარდგენილი აქვს ყოველწლიური საშემოსავლო გადასახადის დეკლარაციები ტექნიკური ხარვეზით, რადგან გამორჩენილი აქვს 43-ე გრაფის შევსება, რამაც გამოიწვია მოთხოვნა ბიუჯეტის მიმართ 24 977 ლარის ოდენობით, ნაცვლად 0 ლარისა. ზემოაღნიშნულიდან გამომდინარე, ფიზიკურ პირს დაერიცხა გადასახადი და საქართველოს საგადასახადო კოდექსის 275-ე მუხლით განსაზღვრული ჯარიმა.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ გადასახადის გადამხდელის მოთხოვნა უნდა დაკმაყოფილდეს შემდეგ გარემოებათა გამო:\nსაქართველოს საგადასახადო კოდექსის 302-ე მუხლის მე-2 ნაწილის მიხედვით, დავის განმხილველი ორგანო საჩივარს განიხილავს მხოლოდ მომჩივნის მოთხოვნის ფარგლებში. ამავე მუხლის მე-6 ნაწილის მიხედვით, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\n\n\nსადავო საკითხთან დაკავშირებით, შემოსავლების სამსახური მიუთითებს საქართველოს საგადასახადო კოდექსის 43-ე მუხლის მე-4 ნაწილზე, რომლის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nსაქართველოს საგადასახადო კოდექსის 269-ე მუხლის პირველი ნაწილის თანახმად, საგადასახადო სამართალდარღვევად ითვლება პირის მართლსაწინააღმდეგო ქმედება (მოქმედება ან უმოქმედობა), რომლისთვისაც ამ კოდექსით გათვალისწინებულია პასუხისმგებლობა. საგადასახადო სამართალდარღვევისათვის პირს პასუხისმგებლობა შეიძლება დაეკისროს მხოლოდ ამ კოდექსით დადგენილი საფუძვლითა და წესით.\nსაქართველოს საგადასახადო კოდექსის 270-ე მუხლის პირველი ნაწილის თანახმად, საგადასახადო სანქცია არის პასუხისმგებლობის ზომა ჩადენილი საგადასახადო სამართალდარღვევისათვის. ამავე მუხლის მე-2 ნაწილის თანახმად, საგადასახადო სანქცია გამოიყენება გაფრთხილების, საურავის, ფულადი ჯარიმის, სამართალდარღვევის საქონლის ან/და სატრანსპორტო საშუალების უსასყიდლოდ ჩამორთმევის სახით, ამ კოდექსით გათვალისწინებულ შემთხვევებში.\nსაქართველოს საგადასახადო კოდექსის 275-ე მუხლის თანახმად:\n1. პირის მიერ საგადასახადო დეკლარაციაში/გაანგარიშებაში გადასახადის თანხის შემცირება, თუ იგი გამოწვეულია საგადასახადო კონტროლის განმახორციელებელი ორგანოს მიერ პირის საგადასახადო ვალდებულების წარმოშობის მომენტის (პერიოდის) შეცვლით, იწვევს პირის დაჯარიმებას შემცირებული გადასახადის თანხის 10 პროცენტის ოდენობით.\n2. საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, იწვევს დაჯარიმებას შემცირებული გადასახადის თანხის 50 პროცენტის ოდენობით.\n21. საგადასახადო დეკლარაციაში/გაანგარიშებაში გადასახადის შემცირება, თუ შემცირებული გადასახადის თანხა ამ დეკლარაციაში/გაანგარიშებაში აღნიშნული გადასახადის თანხის 5 პროცენტს არ აღემატება, იწვევს დაჯარიმებას შემცირებული გადასახადის თანხის 10 პროცენტის ოდენობით.\n22. საგადასახადო დეკლარაციაში/გაანგარიშებაში გადასახადის შემცირება, თუ შემცირებული გადასახადის თანხა ამ დეკლარაციაში/გაანგარიშებაში აღნიშნული გადასახადის თანხის 5 პროცენტზე მეტია და 20 პროცენტს არ აღემატება, იწვევს დაჯარიმებას შემცირებული გადასახადის თანხის 25 პროცენტის ოდენობით.\n3. საგადასახადო დეკლარაციაში/გაანგარიშებაში შესამცირებლად გამოანგარიშებული თანხის/დაბრუნებას დაქვემდებარებული თანხის გაზრდა ამ დეკლარაციაში/გაანგარიშებაში გადასახადის შემცირებად განიხილება და შესაბამის შემთხვევაში იწვევს ამ მუხლის პირველი−22 ნაწილებით გათვალისწინებულ პასუხისმგებლობას.\nსაქართველოს საგადასახადო კოდექსის 269-ე მუხლის მე-7 ნაწილის თანახმად, საგადასახადო ორგანოს/დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nშემოსავლების სამსახური განმარტავს, რომ გადასახადის გადამხდელის კეთილსინდისიერება უკავშირდება მის მიერ დაშვებულ შეცდომას, გადამხდელი კეთილსინდისიერია იმ შემთხვევაში თუ სამართალდარღვევა გამოწვეულია მის მიერ დაშვებული შეცდომით (არცოდნით). კეთილსინდისიერება გულისხმობს პირის სუბიექტურ დამოკიდებულებას მის მიერ ჩადენილი ქმედებისადმი. პირი მოქმედებს საპატიებელი შეცდომის პირობებში ანუ მან არ იცოდა და არც შეიძლებოდა სცოდნოდა, რომ ჩადიოდა აკრძალულ ქმედებას (სამართალდარღვევას). საქართველოს საგადასახადო კოდექსის 269-ე მუხლის მე-7 ნაწილის მიზანია საგადასახადო პასუხისმგებლობისგან გაათავისუფლოს პირი, რომელიც სამართლებრივი შეცდომის არეალში მოქმედებდა, რადგან სამართლებრივი შეცდომის დროს პირი არასწორად აფასებს ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს.\nშემოსავლების სამსახური ყურადღებას ამახვილებს გადასახადის გადამხდელის განმარტებაზე, რომლის მიხედვითაც არ იცოდა, რომ არ ჰქონდა საშემოსავლო გადასახადის დეკლარაციის წარდგენის ვალდებულება. დეკლარაცია შეავსო არასწორად, რის შედეგად გაუჩნდა ზედმეტობა. ამასთან, შემოწმების აქტში მითითებულ ინფორმაციის თანახმად, მიღებული შემოსავლები დაბეგრილია წყაროსთან და გადახდილია შესაბამისი საშემოსავლო გადასახადი. 2023 და 2024 წლების შესამოწმებელ პერიოდებში გადასახადის გადამხდელს წარდგენილი აქვს ყოველწლიური საშემოსავლო გადასახადის დეკლარაციები ტექნიკური ხარვეზით, რადგან გამორჩენილი აქვს 43-ე გრაფის შევსება.\nზემოაღნიშნული სამართლებრივი ნორმების, დადგენილი ფაქტობრივი გარემოებებისა და მხარეთა არგუმენტების გათვალისწინებით, შემოსავლების სამსახურმა მიიჩნია, რომ განსახილველ შემთხვევაში, გადასახადის გადამხდელი მოქმედებდა საპატიებელი შეცდომის პირობებში. მომჩივანი არასწორად აფასებდა ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს, შესაბამისად, ფ/პ ----- (ს/ნ ----- ), საქართველოს საგადასახადო კოდექსის 269-ე მუხლის მე-7 ნაწილის საფუძველზე, უნდა გათავისუფლდეს აუდიტის დეპარტამენტის 2025 წლის 21 ნოემბრის N 005-218 საგადასახადო მოთხოვნით განსაზღვრული ჯარიმისაგან.\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ:\n\n\n1. ფ/პ ----- (ს/ნ ----- ) საჩივარი დაკმაყოფილდეს;\n2. ფ/პ ----- (ს/ნ ----- ) საქართველოს საგადასახადო კოდექსის 269-ე მუხლის მე-7 ნაწილის საფუძველზე, გათავისუფლდეს აუდიტის დეპარტამენტის 2025 წლის 21 ნოემბრის N 005- 218 საგადასახადო მოთხოვნით განსაზღვრული ჯარიმისაგან; 3. აღნიშნული ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. N 16) ან სასამართლოში (მის.: ქ. თბილისი, დავით აღმაშენებლის ხეივანი N 64), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nკეთილსინდისიერება\nსაგადასახადო დეკლარაციაში/გაანგარიშებაში გადასახადის შემცირება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n27\n\nდოკუმენტის დათვალიერება\n\ninfohub@rs.ge",
    "title": "Document b67aaaae-d044-494f-8a63-6af016a3ea22"
  }
}