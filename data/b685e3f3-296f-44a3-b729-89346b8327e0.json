{
  "id": "b685e3f3-296f-44a3-b729-89346b8327e0",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19180/2/2023\n24 მაისი 2023\nდოკუმენტის #:\n19180/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n06 აპრილი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nგანუხლველად დარჩა\nდამრიცხველი ორგანო:\nვალის მართვის დეპარტამენტი\nსაკანონმდებლო ნორმა:\nმიმოწერა გადასახადის გადამხდელთან, საგადასახადო დავის დაწყება, საჩივრის განხილვაზე უარის თქმა, დავის განმხილველი ორგანოს გადაწყვეტილება, გადაწყვეტილების გასაჩივრება\nჩამოტვირთვა\nგაზიარება\n№19180/2/2023\n6.04.2023\n\n\nგ ა დ ა წ ყ ვ ე ტ ი ლ ე ბ ა \n\n\n\n\n\n\nმომჩივანი: ------ ------ (პ/ნ -----------)\nმოპასუხე: ვალის მართვის დეპარტამენტი\n \n \nსაქართველოს ფინანსთა   სამინისტროსთან   არსებულმა   დავების   განხილვის   საბჭომ, 6.04.2023 წელს განიხილა და მიიღო გადაწყვეტილება ------ --------ის 21.03.2023 წელს რეგისტრირებულ საჩივარზე (რეგისტრაციის №19180/2/2023).\n \nდავის საგანი:\nსაჩივრის განუხილველად დატოვება - საჩივარი წარდგენილია არაუფლებამოსილი პირის მიერ.\n \nგასაჩივრებული გადაწყვეტილება:\nშემოსავლების სამსახურის 31.05.2022 წლის №13602 ბრძანება.\n \nფაქტების აღწერა\nმომჩივანმა 2.05.2022 წელს, საჩივრით მიმართა შემოსავლების სამსახურს და მოითხოვა, ვალის მართვის დეპარტამენტის 2.08.2016 წლის №081-432 ყადაღის დადების შესახებ ბრძანებისა და აქტის ბათილობა. შემოსავლების სამსახურის 31.05.2022 წლის №13602 ბრძანებით, საჩივარი საგადასახადო კოდექსის 301-ე მუხლის „გ“ ქვეპუნქტის საფუძველზე დარჩა განუხილველი, იმ საფუძვლით, რომ მომჩივანი არ წარმოადგენდა უფლებამოსილ პირს. შემოსავლების სამსახურის 31.05.2022 წლის №13602 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n \nდავების განხილვის საბჭო\nდავების განხილვის საბჭო მხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დარჩეს განუხილველი შემდეგ გარემოებათა გამო: საგადასახადო კოდექსის 305-ე მუხლის პირველი ნაწილის თანახმად, შემოსავლების სამსახურის მიერ მომჩივნისთვის არასასურველი გადაწყვეტილების მიღების შემთხვევაში ამ მომჩივანს უფლება აქვს, გადაწყვეტილება მისი ჩაბარებიდან 20 დღის ვადაში გაასაჩივროს დავების განხილვის საბჭოში. ამავე კოდექსის 44-ე მუხლის მე-6 ნაწილის „ბ“ ქვეპუნქტის შესაბამისად, წერილობითი დოკუმენტი ფიზიკური პირისათვის ჩაბარებულად ითვლება, თუ დოკუმენტი ჩაბარდა ამ პირის უფლებამოსილ ან კანონიერ წარმომადგენელს. ამავე მუხლის მე-4 ნაწილის თანახმად, პირისათვის ერთი და იმავე დოკუმენტის რამდენჯერმე ან რამდენიმე ფორმით წარდგენის შემთხვევაში მისი წარდგენის თარიღად ითვლება ამ დოკუმენტის პირველად ჩაბარების თარიღი.\nსაგადასახადო კოდექსის 301-ე მუხლის „ე“ ქვეპუნქტის თანახმად, დავის განმხილველი ორგანო საჩივარს არ განიხილავს, თუ გასულია საჩივრის წარდგენის ვადა. ამავე კოდექსის 299-ე მუხლის მე-10 ნაწილის შესაბამისად, საგადასახადო ორგანოს გადაწყვეტილება შეიძლება გასაჩივრდეს საჩივრის წარდგენის ვადის გასვლის შემდეგაც, თუ მომჩივანი დაამტკიცებს, რომ გასაჩივრების ვადის დარღვევა მისგან დამოუკიდებელი მიზეზით იყო გამოწვეული. შემოსავლების სამსახურის 28.03.2023 წლის №27660-21-04 წერილიდან ირკვევა, რომ შემოსავლების სამსახურის 31.05.2022 წლის №13602 ბრძანება გადასახადის გადამხდელის წარმომადგენელს, -------- ------------ს ჩაბარდა პირადად 3.06.2022 წელს. აღნიშნულიდან გამომდინარე, შემოსავლების სამსახურის სადავო ბრძანების გასაჩივრების ვადის ბოლო დღე იყო 23.06.2022 წელი. ხოლო საჩივარი დავების განხილვის საბჭოში წარმოდგენილია 21.03.2023 წელს (საფოსტო დაწესებულებაში წარდგენილი 20.03.2023 წელს), მისი გასაჩივრების ვადის გასვლის შემდეგ. საჩივარში (წარმოდგენილია მომჩივნის წარმომადგენლის ------ -----------ს მიერ) მითითებულია, რომ შემოსავლების სამსახურის ბრძანება არ ჩაბარებია პირადად მას, ხოლო მისი წარმომადგენელი არ იყო უფლებამოსილი ჩაებარებინა აღნიშნული და რომც ჩაბარებოდა, მის მიერ ნოტარიულად დამოწმებული მინდობილობით არ იკვეთებოდა მისი წარმომადგენლის უფლება, შემოსავლების სამსახურიდან რაიმე სახის გადაწყვეტილება ან ბრძანება ჩაებარებინა. ამასთან, ადმინისტრაციული ორგანოს მხრიდან ბრძანების გასაჩივრების პირობების არასწორი განმარტება გამოიწვევს გასაჩივრების ვადის ერთ წლამდე გაზრდას. მომჩივანი მიიჩნევს, რომ თუ მინდობილ პირს არ ქონდა უფლებამოსილება მარწმუნებლის სახელით შეეტანა საჩივარი ან განცხადება, შემოსავლების სამსახურს უნდა დაედგინა ხარვეზი ან მიეცა დამატებითი დრო მარწმუნებლისთვის დაზუსტებული საჩივრის წარდგენისთვის. მომჩივანმა საბჭოში წარმოადგინა დაზუსტებული საჩივარი, სადაც მიუთითებს, რომ ვადის ათვლა უნდა მოხდეს უშუალოდ მომჩივნისთვის ჩაბარების თარიღიდან 22.03.2023 წლიდან, რასაც ადასტურებს შემოსავლების სამსახურის 21.03.2023 წლის №21-04/23223 წერილით, სადაო ბრძანების განმეორებით ჩაბარების თაობაზე. ამასთან, მომჩივნის წარმომადგენელმა სატელეფონო საუბრისას აღნიშნა, რომ სადავო საკითხზე მიმართული აქვს სასამართლოსთვის და ელოდება საბჭოს აღნიშნულ გადაწყვეტილებას სასამართლოში მოთხოვნის დასაზუსტებლად. შემოსავლების სამსახურის 28.03.2023 წლის №27660-21-04 წერილით შემოსავლების სამსახურის 31.05.2022 წლის №13602 ბრძანების გადასახადის გადამხდელის წარმომადგენელზე ჩაბარების ხელწერილთან ერთად წარმოდგენილია 1.02.2022 წლის მინდობილობა №-------, რომლის მიხედვითაც წარმომადგენელს, -------- --------ს, უფლება ჰქონდა წარედგინა მარწმუნებელი ფიზიკურ და იურიდიულ პირებთან, სახელმწიფო და კერძო დაწესებულებებთან და აღნიშნული უფლებამოსილების განსახორციელებლად მინდობილი პირი უფლებამოსილია მიმნდობის სახელით შეასრულოს ყველა საჭირო მოქმედება და პროცედურა, რაც დადგენილია მოქმედი კანონმდებლობით, მათ შორის: ხელი მოაწეროს მიმნდობის ნაცვლად, ასევე, უფლებამოსილია შეასრულოს სხვა ნებისმიერი მოქმედება, რაც პირდაპირ არ არის მითითებული ამ მინდობილობით, მაგრამ აუცილებელია მიმნდობის უფლებების და კანონიერი ინტერესების დასაცავად. აღნიშნულიდან გამომდინარე, მომჩივნის არგუმენტს საბჭო ვერ მიიჩნევს სადავო ბრძანების ჩაუბარებლობის და ვადის აღდგენის საფუძვლად. ამგვარად, ვინაიდან გასულია შემოსავლების სამსახურის 31.05.2022 წლის №13602 ბრძანების გასაჩივრების კანონმდებლობით დადგენილი ვადა და მოცემულ შემთხვევაში არ იკვეთება სადავო აქტების გასაჩივრებისათვის დადგენილი ვადის აღდგენის საფუძველი, საბჭო მიიჩნევს, რომ საჩივარი საგადასახადო კოდექსის 301-ე მუხლის „ე“ ქვეპუნქტის საფუძველზე, უნდა დარჩეს განუხილველი. რაც შეეხება, სასამართლოსთვის მიმართვას, საქმეში წარმოდგენილია მომჩივნის მიერ 4.04.2022 წელს სასამართლოში წარდგენილი სარჩელი და ვინაიდან სადავო შემოსავლების სამსახურის №13602 ბრძანება გამოცემულია 31.05.2022 წელს მომჩივანი ვერ მიმართავდა იგივე დავის საგანზე სასამართლოს, ხოლო აღნიშნულის შემდგომ მომჩივნის მიერ დაზუსტებული წერილობითი სარჩელი წარმოდგენილი (საბჭოსთვის ცნობილი) არ არის.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „დ“ ქვეპუნქტით და გადაწყვიტა: \n\n\n1. საჩივარი დარჩეს განუხილველი;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგანუხილველობა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n18\n\nდოკუმენტის დათვალიერება\n\ninfohub@rs.ge",
    "title": "Document b685e3f3-296f-44a3-b729-89346b8327e0"
  }
}