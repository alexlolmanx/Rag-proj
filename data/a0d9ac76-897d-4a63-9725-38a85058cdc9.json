{
  "id": "a0d9ac76-897d-4a63-9725-38a85058cdc9",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20120/2/2023\n22 სექტემბერი 2023\nდოკუმენტის #:\n20120/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n20 სექტემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის, დღგ-ით დასაბეგრი ოპერაციები, სხვა ჯარიმები\nჩამოტვირთვა\nგაზიარება\n№20120/2/2023\n20 სექტემბერი 2023\n\n\nგ ა დ ა წ ყ ვ ე ტ ი ლ ე ბ ა \n\n\nმომჩივანი: შპს „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 7.09.2023 წელს განიხილა და მიიღო გადაწყვეტილება შპს „----------“ 30.06.2023 წელს რეგისტრირებულ საჩივარზე (რეგისტრაციის №20120/2/2023).\n\n\nდავის საგანი:\nშემოსავლების სამსახურის 15.10.2021 წლის №32655 ბრძანების აღსრულების შედეგები.\n\n\nგასაჩივრებული გადაწყვეტილება:\n1. აუდიტის დეპარტამენტის 22.11.2022 წლის №024-68 საგადასახადო მოთხოვნა;\n2. შემოსავლების სამსახურის 23.03.2023 წლის №5725 ბრძანება.\n\n\nდარიცხული თანხა: 1 740 851,54 ლარი.\nმათ შორის:\nგადასახადი - 839 546\nდღგ - 105 853\nმოგების გადასახადი - 726 723\nსაშემოსავლო გადასახადი - 6 970\nჯარიმა - 417 581\nსაურავი - 483 724,54\n\n\nფაქტების აღწერა/დარიცხვის საფუძვლები\nაუდიტის დეპარტამენტის 29.06.2020 წლის კამერალური საგადასახადო შემოწმების აქტით შემოწმებულია 20.05.2019 წლიდან 29.06.2020 წლამდე პერიოდი. შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 28.07.2020 წლის №024-55 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 15.10.2021 წლის №32655 ბრძანებით საჩივარი დაკმაყოფილდა ნაწილობრივ:\nა) გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები;\nბ) განსაზღვრულ ვადაში მტკიცებულებების წარდგენის შემთხვევაში, აუდიტის დეპარტამენტს დაევალა, გადასახადის გადამხდელის მონაწილეობით, შეისწავლოს/გამოიკვლიოს წარდგენილი მტკიცებულებები და სათანადო საფუძვლის არსებობის შემთხვევაში, განახორციელოს დარიცხული თანხების კორექტირება (შემცირება);\nგ) თვეების მიხედვით გამოვლენილი სამართალდარღვევები, რაზეც ჯარიმა განსაზღვრულია საგადასახადო კოდექსის 291-ე მუხლით, განხილულია ერთ სამართალდარღვევად და აღნიშნულ სამართალდარღვევაზე შეფარდებული ფულადი ჯარიმის ნაცვლად გამოყენებულია გაფრთხილება;\nდ) დანარჩენ ნაწილში საჩივარი არ დაკმაყოფილდა.\nაღნიშნულ ბრძანებაში შემოსავლების სამსახურის 7.03.2022 წლის №5664 ბრძანებით შეტანილი იქნა ცვლილება, რომლის საფუძველზე, მომჩივანს აუდიტის დეპარტამენტისთვის სათანადო მტკიცებულებების წარდგენისთვის მიეცა დამატებითი ვადა - ამ ბრძანების ჩაბარების დღიდან 15 კალენდარული დღე.\nშემოსავლების სამსახურის 15.10.2021 წლის №32655 ბრძანების აღსრულების შედეგად, აუდიტის დეპარტამენტის 17.11.2022 წლის დასკვნის საფუძველზე, დარიცხული თანხები არ შემცირებულა. აღნიშნული დასკვნის საფუძველზე გადასახადის გადამხდელს წარედგინა ამავე დეპარტამენტის 22.11.2022 წლის №024-68 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 23.03.2023 წლის №5725 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 304-ე მუხლის 21 ნაწილზე და ყურადღებას ამახვილებს აუდიტის დეპარტამენტის მიერ წარმოდგენილ ინფორმაციაზე, რომლის მიხედვით დგინდება, რომ გადამხდელმა 28.01.2022 წელს წარმოადგინა განცხადება და შპს „----------“ საბანკო ამონაწერები. წარმოდგენილი საბანკო ამონაწერის გათვალისწინება ვერ მოხერხდა, რადგან ანგარიშის მფლობელის დასახელება და ბანკის ანგარიშის მფლობელის კოდი არ ემთხვევა ერთმანეთს. ამასთან, საბანკო ამონაწერში არ ფიქსირდება შპს „----------“(მომჩივანი) შპს „----------“-გან თანხის გადარიცხვა. შესაბამისად, წარმოდგენილი საბანკო ამონაწერით არ დასტურდება პირის არგუმენტი, რომ იგი ახორციელებდა სხვა პირების სანაცვლოდ თანხების გადარიცხვას საქონლის შესაძენად. ამასთან, მომჩივანს არც საგადასახადო დავის ეტაპზე არ წარმოუდგენია მისი პოზიციის დამადასტურებელი ისეთი დოკუმენტაცია/მტკიცებულება, რომელიც შეცვლიდა საგადასახადო შემოწმებით დადგენილ ფაქტობრივ გარემოებებს.\nსაქმეზე არსებული მტკიცებულებების, აუდიტის დეპარტამენტის მიერ შედგენილი დასკვნის და შესაბამისად, განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია\nგადარიცხულ თანხასა და საინვოისო ღირებულებას შორის სხვაობა, რომელიც შეადგენს 1 234 169 აშშ დოლარს (3 458 513 ლარს დღგ-ის გარეშე), გადარიცხულია მესამე პირების მიერ თავისივე ანგარიშსწორებისთვის, კომპანიას აქვს სს ---------- ბანკისგან კარგი შეთავაზება, ამის გამო და ასევე გამოუცდელობის გამო, გადარიცხულია თანხები ---------- სხვა კომპანიებიდან, რომლის დამადასტურებელი დოკუმენტების მოძიება შესაძლებელია.\nასევე, კომპანია მუშაობს საბითუმოდ, მიზერული ფასნამატით, შემოწმების პერიოდში არ ჰყავდა ბუღალტერი და ვერ შედგა აუდიტორთან ურთიერთობა, ფასნამატის განსაზღვრასთან დაკავშირებით. აუდიტის დეპარტამენტს შემოსავლების სამსახურის გადაწყვეტილებით დაევალა საკითხის შესწავლა.\nწარდგენილ იქნა საბანკო გადარიცხვების დამადასტურებელი დოკუმენტაცია და შპს „----------“ საბაჟო დეკლარაციები, რაც ნაწილი მტკიცებულებაა წარმოდგენილი არგუმენტაციის. ვინაიდან ერთ-ერთი ფიზიკური პირის ი/მ „----------“ მაგივრადაც ხდებოდა გადარიცხვა, წლების წინ გარდაიცვალა, აღნიშნული მეწარმის საქმიანობა მემკვიდრემ არ გააგრძელა და შესაბამისად ვერც დოკუმენტაციას ვერ ვიღებთ.\nვინაიდან ადმინისტრაციული ორგანო ვალდებულია საქმის გამოკვლევისას სრულად შეამოწმოს საქმისათვის არსებითი გარემოების მქონე მტკიცებულებები, აუდიტის დეპარტამენტს უნდა დაევალოს შემოსავლების სამსახურის ერთიანი ელექტრონულ ბაზებზე დაყრდნობით და მომჩივნის მონაწილეობით შეისწავლოს საკითხი ხელახლა, ვინაიდან აღნიშნული ვითარება კეთილსინდისიერად მოქმედ ორგანიზაციას მძიმე პასუხისმგებლობას აკისრებს. \nუნდა დაევალოს აუდიტის დეპარტამენტს გამოითხოვოს საქმის სრულად გამოკვლევისთვის არსებითი მტკიცებულებები შემოსავლების სამსახურის ერთიანი ელექტრონული საინფორმაციო ბაზებიდან ი/მ „----------“ მიერ იმპორტირებულ საქონელთან დაკავშირებით. აგრეთვე, გაითვალისწინოს წარდგენილი ინფორმაცია, რაც ადასტურებს, რომ კომპანიის მიერ სხვის მაგივრად ხდებოდა თანხის გადახდა.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-9 ნაწილის „ა“ და „ბ“ ქვეპუნქტების თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს:\nა) მხედველობაში არ მიიღოს სამეურნეო ოპერაციები, რომლებსაც არა აქვს არსებითი ეკონომიკური გავლენა;\nბ) სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 97-ე მუხლის პირველი ნაწილის „ბ“ ქვეპუნქტის 1.01.2022 წლამდე მოქმედი რედაქციით, რეზიდენტი საწარმოს (გარდა ამ მუხლის მე-2, მე-8 და მე-9 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის.\nსაგადასახადო კოდექსის 982 მუხლის მე-3 ნაწილის „ზ“ ქვეპუნქტის თანახმად, მოგების გადასახადით იბეგრება ფიზიკურ პირზე ან არარეზიდენტზე სესხის გაცემა (გარდა უცხო ქვეყნის აღიარებულ საფონდო ბირჟაზე განთავსებული სასესხო ფასიანი ქაღალდის შეძენისა).\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 161-ე მუხლის პირველი ნაწილის „ა“ ქვეპუნქტის 1.01.2021 წლამდე მოქმედი რედაქციით, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. \nშემოსავლების სამსახურის 15.10.2021 წლის №32655 ბრძანებით სადავო საკითხებთან დაკავშირებით გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები. განსაზღვრულ ვადაში მტკიცებულებების წარდგენის შემთხვევაში, აუდიტის დეპარტამენტს დაევალა, გადასახადის გადამხდელის მონაწილეობით, შეისწავლოს/გამოიკვლიოს წარმოდგენილი მტკიცებულებები და სათანადო საფუძვლის არსებობის შემთხვევაში, განახორციელოს დარიცხული თანხების კორექტირება (შემცირება). თვეების მიხედვით გამოვლენილი სამართალდარღვევები, რაზეც ჯარიმა განსაზღვრულია საგადასახადო კოდექსის 291-ე მუხლით, განხილულია ერთ სამართალდარღვევად და აღნიშნულ სამართალდარღვევაზე შეფარდებული ფულადი ჯარიმის ნაცვლად გამოყენებულია გაფრთხილება.\nაუდიტის დეპარტამენტის 17.11.2022 წლის დასკვნის მიხედვით, მომჩივანმა 28.01.2022 წელს წარადგინა განცხადება და შპს „----------“ საბანკო ანგარიშების ამონაწერები. განცხადებაში აღნიშნავს, რომ კომპანიის მიერ ხდებოდა ინდივიდუალური მეწარმეების, რომლებიც ამ ეტაპისთვის არიან გარდაცვლილები, თანხის გადარიცხვა არარეზიდენტ კომპანიაზე და მიმდინარეობდა მტკიცებულებების შეგროვება, ასევე მიმდინარეობდა ფასნამატზე მუშაობა, ხოლო ნიმუშად წარმოდგენილია შპს „----------“ (ს/ნ ----------) საბანკო ამონაწერი. გადასახადის გადამხდელმა მტკიცებულებების წარდგენისთვის ითხოვა დამატებითი დრო, რომელიც შემოსავლების სამსახურის 7.03.2022 წლის №5664 ბრძანებით განისაზღვრა 28.06.2022 წლამდე. აღნიშნული პერიოდისათვის კომპანიას არ წარუდგენია დამატებითი დოკუმენტაცია, ხოლო 28.01.2022 წელს წარდგენილი დოკუმენტაციის მიხედვით დარიცხული თანხები შემცირებას არ დაექვემდებარა.\nსადავო საკითხზე წარმოდგენილია აუდიტის დეპარტამენტის 30.07.2023 წლის №----------21-14 წერილი, საიდანაც ირკვევა, რომ მომჩივნის მიერ წარმოდგენილი ინფორმაციის გათვალისწინება არ მოხდა, ვინაიდან არ არის მითითებული ფიზიკური პირის პირადი ნომერი ხოლო საბანკო ამონაწერის ანგარიშის მფლობელის დასახელება და ბანკის ანგარიშის მფლობელის საიდენტიფიკაციო კოდი არ ემთხვევა ერთმანეთს, წარმოდგენილი საბანკო ამონაწერით არ დასტურდება მომჩივნის არგუმენტი, რომ იგი ახორციელებდა სხვა პირების სანაცვლოდ თანხების გადარიცხვას საქონლის შესაძენად. ამასთან, გადასახადის გადამხდელმა ითხოვა დამატებითი დრო, რომელიც შემოსავლების სამსახურის 7.03.2022 წლის №5664 ბრძანებით განისაზღვრა 28.06.2022 წლამდე. აღნიშნული პერიოდისათვის კომპანიას არ წარმოუდგენია დამატებითი დოკუმენტაცია, ხოლო 28.01.2022 წელს წარმოდგენილი დოკუმენტაციის მიხედვით დარიცხული თანხები შემცირებას არ ექვემდებარება.\nსაბჭო ყურადღებას ამახვილებს იმ გარემოებაზე, რომ საგადასახადო შემოწმების შედეგების გადაანგარიშებისას მომჩივნის მიერ წარდგენილი ინფორმაციით არ დგინდება შემოწმების შედეგად დადგენილისგან განსხვავებული გარემოებები და აღნიშნავს, რომ აუდიტის დეპარტამენტის 17.11.2022 წლის დასკვნით სადავო საკითხები შესწავლილია შემოსავლების სამსახურის 15.10.2021 წლის №32655 ბრძანების შესაბამისად.\nსაბჭო მიიჩნევს, რომ ვინაიდან არ არის წარმოდგენილი მტკიცებულებები, რომლითაც დადგინდება შემოწმების შედეგად დადგენილისგან განსხვავებული გარემოებები, არ არსებობს მომჩივნის საგადასახადო ვალდებულებების კორექტირების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nხარჯი, რომლის გაწევის მიზანი არ არის მოგების, შემოსავლის ან კომპენსაციის მიღება\nსაქონლის მიწოდება/მომსახურების გაწევა\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n9\n\nდოკუმენტის დათვალიერება\n\ninfohub@rs.ge",
    "title": "Document a0d9ac76-897d-4a63-9725-38a85058cdc9"
  }
}