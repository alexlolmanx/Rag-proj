{
  "id": "41c0c7d9-2387-4ee2-915c-982fa98f7471",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19800/2/2023\n05 ივლისი 2023\nდოკუმენტის #:\n19800/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n04 ივლისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაჩივრის განხილვაზე უარის თქმა, საგადასახადო დავის დაწყება, მიმოწერა გადასახადის გადამხდელთან\nჩამოტვირთვა\nგაზიარება\n№19800/2/2023\n04 ივლისი 2023\n\n\n\n\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს„----------“ (ს/ნ ----------) \nმოპასუხე: აუდიტის დეპარტამენტი \n\n\nსაქართველოს ფინანსთა სამინისტროსთან არსებულმა დავების განხილვის საბჭომ 29.06.2023 წელს განიხილა და მიიღო გადაწყვეტილება შპს „----------“ 29.05.2023 წელს რეგისტრირებულ საჩივარზე (რეგისტრაციის №19800/2/2023). \n\n\nდავის საგანი:\nსაჩივრის განუხილველად დატოვება მისი წარდგენის კანონით დადგენილი ვადის დარღვევის გამო.\n\n\nგასაჩივრებული გადაწყვეტილება:\nშემოსავლების სამსახურის 2023 წლის 4 მაისის №9889 ბრძანება.\n\n\nდარიცხული თანხა: 897 340 ლარი.\nმათ შორის:\nგადასახადი - 434 541\nდღგ - 10 075\nსაშემოსავლო გადასახადი - 424 466\nჯარიმა - 218 509\nსაურავი - 244 290\n\n\nფაქტების აღწერა\nშემოსავლები სამსახურის აუდიტის დეპარტამენტის 2021 წლის 8 ივნისის №18106 ბრძანების საფუძველზე ჩატარდა კომპანიის საქმიანობის გასვლითი საგადასახადო შემოწმება. შემოწმების შედეგები აისახა 2021 წლის 16 დეკემბრის საგადასახადო შემოწმების აქტში, რომლის საფუძველზე გამოიცა აუდიტის დეპარტამენტის 2021 წლის 23 დეკემბრის №40442 ბრძანება და 24 დეკემბრის №081-385 საგადასახადო მოთხოვნა. მომჩივანს დამატებით გადასახდელად განესაზღვრა 874 699 ლარი.\nაღნიშნული საგადასახადო მოთხოვნა 2022 წლის 27 იანვარს გასაჩივრდა შემოსავლების სამსახურში, რომელმაც 4.07.2022 წლის №17305 ბრძანებით ნაწილობრივ დააკმაყოფილა საჩივარი.\nაღნიშნული ბრძანების საფუძველზე გამოიცა აუდიტის დეპარტამენტის 2023 წლის 1 თებერვლის დასკვნა, 22 თებერვლის №3343 ბრძანება და 23 თებერვლის №081-22 საგადასახადო მოთხოვნა, რომელთა შესაბამისად მომჩივანს შეუმცირდა დარიცხული თანხა 32 410 ლარით და მისმა საგადასახადო ვალდებულებამ შეადგინა \n897 340 ლარი.\nკორექტირებული საგადასახადო მოთხოვნა 2023 წლის 1 მაისს გასაჩივრდა შემოსავლების სამსახურში, რომელმაც 2023 წლის 4 მაისის №9889 ბრძანებით, საგადასახადო კოდექსის 301-ე მუხლის „ე“ ქვეპუნქტის საფუძველზე, განუხილველი დატოვა საჩივარი მისი წარდგენის კანონით დადგენილი ვადის დარღვევის გამო.\nშემოსავლების სამსახურის 2023 წლის 4 მაისის №9889 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 44-ე, 299-ე, 301-ე მუხლებზე და განმარტავს, რომ მომჩივანი აუდიტის დეპარტამენტის 2023 წლის 22 თებერვლის №3343 ბრძანებას და 23 თებერვლის №081-22 კორექტირებულ საგადასახადო მოთხოვნას გადასახადის გადამხდელის ავტორიზებული მომხმარებლის გვერდზე გაეცნო 2023 წლის 7 მარტს.\nშემოსავლების სამსახურში საჩივარი წარდგენილია გასაჩივრებისათვის კანონით დადგენილი ვადის დარღვევით - 2023 წლის 1 მაისს, ხოლო საფოსტო დაწესებულებაში საჩივარი ჩაბარებულია 2023 წლის 28 აპრილს.\nგადასახადის გადამხდელი წარდგენილ საჩივარში არ ეთანხმება შემოწმების შედეგების გადაანგარიშებას. საჩივრის წარდგენის ვადის დარღვევასთან დაკავშირებით არგუმენტები წარდგენილი არ არის.\nმოცემულ შემთხვევაში არსებული გარემოებების გათვალისწინებით, შემოსავლების სამსახურს მიაჩნია, რომ გადასახადის გადამხდელმა საჩივარში მითითებული არგუმენტებით ვერ შეძლო დაედასტურებინა, რომ გასაჩივრების ვადის დარღვევა მისგან დამოუკიდებელი მიზეზით იყო გამოწვეული.\nმითითებულ სამართლებრივ ნორმებსა და ფაქტობრივ გარემოებებზე დაყრდნობით, შემოსავლების სამსახურმა მიიჩნია, რომ ვინაიდან საჩივარი წარდგენილია საგადასახადო ორგანოს გადაწყვეტილების გასაჩივრებისათვის კანონით დადგენილი 30 დღიანი ვადის დარღვევით, ხოლო მომჩივანმა ვერ შეძლო დაესაბუთებინა საჩივრის ვადაში წარდგენის შეუძლებლობა, სახეზეა საჩივრის განუხილველად დატოვების საგადასახადო კოდექსის 301-ე მუხლის „ე” ქვეპუნქტით გათვალისწინებული საფუძველი.\n\n\nმომჩივნის არგუმენტაცია\nშემოსავლების სამსახურის მიერ საჩივრის განხილვაზე უარის მიზეზი არის არაკანონიერი, რადგან 2023 წლის 23 თებერვლის №081-22 საგადასახადო მოთხოვნა და 22 თებერვლის №3343 ბრძანება მომჩივანს ჩაბარდა 2023 წლის 3 აპრილს. აღნიშნული აქტების გასაჩივრების ვადად განსაზღვრული იყო ჩაბარებიდან 30 კალენდარული დღე, ე.ი. 2023 წლის 3 აპრილიდან 2023 წლის 3 მაისამდე. გადასახადის გადამხდელის მიერ ზემოაღნიშნული საგადასახადო მოთხოვნა/ბრძანება გასაჩივრდა 2023 წლის 27 აპრილს. თუმცა, შემოსავლების სამსახურის №9889 ბრძანებაში აღნიშნულია, რომ ბრძანება/საგადასახადო მოთხოვნა მომჩივანს ჩაბარდა 2023 წლის 7 მარტს, რაც არ შეესაბამება სიმართლეს, რადგან შემოსავლების სამსახურს ზემოთ აღნიშნული საგადასახადო მოთხოვნა და ბრძანება RS სისტემაში ატვირთული აქვს 2023 წლის 30 მარტს, ხოლო გადასახადის გადამხდელის მიერ ჩაბარებულია 2023 წლის 3 აპრილს. აღნიშნულის დასადასტურებლად წარმოადგენს დასქრინულ ფოტო მასალას (ექსელის ფაილში).\nკომპანიის დირექტორმა ----------- საქართველოს ფინანსთა სამინისტროს საგამოძიებო სამსახურში გააკეთა განაცხადი/საჩივარი მისი წინამორბედი დირექტორის ----------- მიერ აღებული თანხების მოკვლევაზე, გასხვისებული ფართების კანონიერებაზე და კონკრეტული დებიტორების/კრედიტორების მიერ თანხის აღებ/მიცემის ფალსიფიცირებაზე. აქედან გამომდინარე, მნიშვნელოვანია შემოსავლების სამსახურის №9889 ბრძანების გაუქმება და საჩივრის ხელახალი განხილვა. შემოწმებულ პერიოდში კომპანიის დირექტორი იყო -------------. \nზემოაღნიშნულის გათვალისწინებით, მომჩივანი ითხოვს გაუქმდეს შემოსავლების სამსახურის №9889 ბრძანება და გაგრძელდეს 2023 წლის 27 აპრილის საჩივრის განხილვა.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 301-ე მუხლის „ე“ ქვეპუნქტის თანახმად, დავის განმხილველი ორგანო საჩივარს არ განიხილავს, თუ გასულია საჩივრის წარდგენის ვადა.\nსაგადასახადო კოდექსის 299-ე მუხლის მე-4 ნაწილის შესაბამისად, პირს უფლება აქვს, გაასაჩივროს საგადასახადო ორგანოს გადაწყვეტილება მისი ჩაბარებიდან 30 დღის ვადაში.\nსაგადასახადო კოდექსის 44-ე მუხლის მე-9 ნაწილის თანახმად, საგადასახადო ორგანოს მიერ პირისათვის ელექტრონული ფორმით გაგზავნილი დოკუმენტი ჩაბარებულად ითვლება ადრესატის მიერ მისი გაცნობისთანავე. \nსაგადასახადო კოდექსის 299-ე მუხლის მე-10 ნაწილის შესაბამისად, საგადასახადო ორგანოს გადაწყვეტილება შეიძლება გასაჩივრდეს საჩივრის წარდგენის ვადის გასვლის შემდეგაც, თუ მომჩივანი დაამტკიცებს, რომ გასაჩივრების ვადის დარღვევა მისგან დამოუკიდებელი მიზეზით იყო გამოწვეული.\nშემოსავლების სამსახურის გადასახადების ადმინისტრირების საინფორმაციო სისტემის მონაცემებით დგინდება, რომ სადავო საგადასახადო მოთხოვნას მომჩივანი გაეცნო ელექტრონულად ავტორიზებული მომხმარებლის გვერდზე 2023 წლის 7 მარტს, მისი გასაჩივრების ბოლო ვადა იყო 2023 წლის 6 აპრილს, ხოლო შემოსავლების სამსახურში 2023 წლის 1 მაისს წარდგენილი საჩივარი საფოსტო დაწესებულებაში ჩაბარებულია 2023 წლის 28 აპრილს. შესაბამისად, დარღვეულია საგადასახადო ორგანოს გადაწყვეტილების გასაჩივრების კანონით დადგენილი 30 დღიანი ვადა.\nმომჩივანი აღნიშნავს, რომ შემოსავლების სამსახურის №9889 ბრძანება არაკანონიერია, ვინაიდან სადავო საგადასახადო მოთხოვნა ჩაბარდა 2023 წლის 3 აპრილს.\nსაგადასახადო კოდექსის 44-ე მუხლის მე-4 ნაწილის თანახმად, პირისათვის ერთი და იმავე დოკუმენტის რამდენჯერმე ან რამდენიმე ფორმით წარდგენის შემთხვევაში მისი წარდგენის თარიღად ითვლება ამ დოკუმენტის პირველად ჩაბარების თარიღი.\nზემოაღნიშნული სამართლებრივი ნორმებისა და ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ შემოსავლების სამსახურის ბრძანება, საჩივრის განუხილველად დატოვების თაობაზე, მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2.გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდავის წარმოება\nსხვადასხვა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n17\n\nდოკუმენტის დათვალიერება\n\ninfohub@rs.ge",
    "title": "Document 41c0c7d9-2387-4ee2-915c-982fa98f7471"
  }
}