{
  "id": "01441d25-34a9-4f0f-aab3-601430d3522e",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 753\n27 იანვარი 2026\nდოკუმენტის #:\n753\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n23 იანვარი 2026\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\nN 753\n23 იანვარი 2026\n\n\n\n\nბ რ ძ ა ნ ე ბ ა\n\n\n\n\nშპს „-----“ (ს/ნ -----) (მის.:----- )\n2025 წლის 25 დეკემბრის საჩივრის\nნაწილობრივ დაკმაყოფილების თაობაზე.\n\n\nშემოსავლების სამსახურმა დავების განხილვის საბჭოს 2026 წლის 14 იანვრის სხდომაზე (ოქმი N 1) განიხილა შპს „-----“ (ს/ნ -----) 2025 წლის 25 დეკემბრის N 99605/1/2025 საჩივარი, შემოსავლების სამსახურის აუდიტის დეპარტამენტის 2025 წლის 26 ნოემბრის N 006-459 საგადასახადო მოთხოვნასთან დაკავშირებით.\n\n\nსადავო საკითხი:\n﻿გადასახადის გადამხდელი სანქციის ნაწილში არ ეთანხმება საგადასახადო მოთხოვნას. კერძოდ, განმარტავს, რომ მოგების გადასახადში განხორციელებული ჩათვლის საკითხზე არ იცოდა, თუ მისი გაანგარიშება ასეთი რთული ფორმულის გამოყენებით ხორციელდებოდა. როდესაც კომპანიამ 2008 წლის 1 იანვრიდან 2017 წლის 1 იანვრამდე საანგარიშო პერიოდებში მიღებული წმინდა მოგებიდან დაიწყო დივიდენდის განაწილება, ბუღალტრის განცხადებით, გაიარა შესაბამისი კონსულტაცია და გაარკვია, რომ კომპანიას ეკუთვნოდა მოგების გადასახადში შესაბამისი ჩათვლის მიღების უფლება, რაზედაც მიეცა დავალება, რომ საგადასახადო კანონმდებლობით დადგენილი წესით სწორად დაეანგარიშებინა მოგების გადასახადი, მათ შორის, ჩასათვლელი მოგების გადასახადის თანხის მოცულობაც და დეკლარაციაში აესახა შესაბამისი სწორი მონაცემები. მიაჩნდათ, რომ მოგების გადასახადის ჩათვლის გაანგარიშებისას მოგების დეკლარაციის შესაბამის ნაწილში შეტანილი ციფრები ავტომატურად, პროგრამულად, დაიანგარიშებდა თუ რა ოდენობის ჩათვლა ეკუთვნოდათ და ავტომატურად შეეზღუდებოდა ზედმეტად ჩათვლის მიღების უფლება. აცხადებს, რომ კომპანია ახორციელებს საგადასახადო ვალდებულებების სწორად, დროულად დეკლარირებას და გადასახადების სახელმწიფო ბიუჯეტში დროულად გადახდას (მიუთითებს, რომ საგადასახადო მოთხოვნით დარიცხული გადასახადი გადაიხადა, დართულია საგადახდო დავალება). ზემოაღნიშნულიდან გამომდინარე, გადამხდელი საქართველოს საგადასახადო კოდექსის 269-ე მუხლის მე-7 ნაწილზე მითითებით, ითხოვს სანქციისგან გათავისუფლებას.\n\n\nფაქტობრივი გარემოებები:\nსაქმის მასალებით ირკვევა, რომ შემოსავლების სამსახურის აუდიტის დეპარტამენტის 2025 წლის 17 ოქტომბრის N 21988 ბრძანების საფუძველზე განხორციელდა შპს „-----“ (ს/ნ ----- ) საქმიანობის კამერალური საგადასახადო შემოწმება 2008 წლის პირველი იანვრიდან 2017 წლის პირველ იანვრამდე მიღებული წმინდა მოგებიდან დივიდენდის განაწილებისას ამავე საანგარიშო პერიოდების მიხედვით 2022 წლის პირველი იანვრიდან 2025 წლის პირველ სექტემბრამდე საანგარიშო პერიოდებში დარიცხული და გადახდილი მოგების გადასახადის ჩათვლის სისწორის დადგენის მიზნით. შემოწმების შედეგებზე 2025 წლის 24 ნოემბერს შედგენილ იქნა საგადასახადო შემოწმების აქტი, გამოიცა 2025 წლის 26 ნოემბრის N 25932 ბრძანება და ამავე თარიღის N 006-459 საგადასახადო მოთხოვნა, რომლის მიხედვით გადამხდელს დამატებით გადასახდელად განესაზღვრა სულ 68 192 ლარი, მათ შორის, გადასახადი 39 756 ლარი, ჯარიმა 19 878 ლარი, საურავი 8 558 ლარი.\n\n\nსაგადასახადო შემოწმების აქტის მიხედვით, სადავო საკითხთან დაკავშირებით დარიცხვა განპირობებულია შემდეგი გარემოებებით:\nშპს „-----\" გადასახადის გადამხდელად რეგისტრირებულია 2013 წლის 5 მაისს, ხოლო დღგ-ის გადამხდელად - 2013 წლის 14 მაისს. საწარმოს საქმიანობას წარმოადგენს ღორღიანი და ქვიშოვანი კარიერების დამუშავება. საწარმო საქმიანობას ახორციელებს -----. შემოსავლების სამსახურის გადასახადების ადმინისტრირების საინფორმაციო სისტემაში ასახული მონაცემების შესწავლის შედეგად დგინდება, რომ 2008 წლის 1 იანვრიდან 2017 წლის 1 იანვრამდე მიღებული წმინდა მოგება გადასახადის გადამხდელის მიერ დეკლარირებული მონაცემების შესაბამისად შეადგენს 420 166 ლარს. ამავე პერიოდში (2015 და 2016 წწ) განაწილებული დივიდენდის თანხის ოდენობა შეადგენს 168 086 ლარს. 2017 წლის პირველი იანვრიდან 2023 წლის 31 მაისამდე გადასახადის გადამხდელის მიერ სრულად არის განაწილებული 2017 წლამდე დაგროვილი წმინდა მოგებიდან დივიდენდი 252 080 ლარის ოდენობით, განაცემი ასახულია მოგების გადასახადის ყოველთვიურ დეკლარაციებში, დარიცხულია კუთვნილი მოგების გადასახადი და ამავე დროს, საქართველოს საგადასახადო კოდექსის 309-ე მუხლის 93-ე ნაწილის შესაბამისად, გადასახადის გადამხდელს მიღებული აქვს ჩათვლა. აღნიშნულიდან გამომდინარე, 2023 წლის მაისში გადასახადის გადამხდელს ამოწურული აქვს 2017 წლამდე მიღებული წმინდა მოგებიდან დივიდენდის განაწილებისას მოგების გადასახადის ჩასათვლელი თანხის ოდენობა.\nსაგადასახადო შემოწმებით დგინდება, რომ 2022 - 2025 წლების საანგარიშო პერიოდების მოგების გადასახადის ყოველთვიურ დეკლარაციებში ასახული ჩასათვლელი თანხით შპს „-----\" არასწორად აქვს შემცირებული კუთვნილი მოგების გადასახადი, 39 757 ლარის ოდენობით. შემოწმებით 225 291 ლარი მიჩნეულ იქნა საქართველოს საგადასახადო კოდექსის 981 მუხლით დასაბეგრ თანხად. შესაბამისად, შპს „-----\" დაერიცხა მოგების გადასახადი და ჯარიმა საქართველოს საგადასახადო კოდექსის 275-ე მუხლის მე-2 ნაწილის შესაბამისად.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ გადასახადის გადამხდელის მოთხოვნა უნდა დაკმაყოფილდეს ნაწილობრივ, შემდეგ გარემოებათა გამო:\nსაქართველოს საგადასახადო კოდექსის 302-ე მუხლის მე-2 ნაწილის მიხედვით, დავის განმხილველი ორგანო საჩივარს განიხილავს მხოლოდ მომჩივნის მოთხოვნის ფარგლებში. ამავე მუხლის მე-6 ნაწილის მიხედვით, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\n\n\nსადავო საკითხთან დაკავშირებით:\nშემოსავლების სამსახური მიუთითებს საქართველოს საგადასახადო კოდექსის 43-ე მუხლის მე-4 ნაწილზე, რომლის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nსაქართველოს საგადასახადო კოდექსის 269-ე მუხლის პირველი ნაწილის თანახმად, საგადასახადო სამართალდარღვევად ითვლება პირის მართლსაწინააღმდეგო ქმედება (მოქმედება ან უმოქმედობა), რომლისთვისაც ამ კოდექსით გათვალისწინებულია პასუხისმგებლობა. საგადასახადო სამართალდარღვევისათვის პირს პასუხისმგებლობა შეიძლება დაეკისროს მხოლოდ ამ კოდექსით დადგენილი საფუძვლითა და წესით.\nსაქართველოს საგადასახადო კოდექსის 270-ე მუხლის პირველი ნაწილის თანახმად, საგადასახადო სანქცია არის პასუხისმგებლობის ზომა ჩადენილი საგადასახადო სამართალდარღვევისათვის. ამავე მუხლის მე-2 ნაწილის თანახმად, საგადასახადო სანქცია გამოიყენება გაფრთხილების, საურავის, ფულადი ჯარიმის, სამართალდარღვევის საქონლის ან/და სატრანსპორტო საშუალების უსასყიდლოდ ჩამორთმევის სახით, ამ კოდექსით გათვალისწინებულ შემთხვევებში.\nსაქართველოს საგადასახადო კოდექსის 272-ე მუხლის პირველი ნაწილის თანახმად, საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის.\nსაქართველოს საგადასახადო კოდექსის 275-ე მუხლის მე-2 ნაწილის თანახმად, საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, იწვევს დაჯარიმებას შემცირებული გადასახადის თანხის 50 პროცენტის ოდენობით.\nსაქართველოს საგადასახადო კოდექსის 269-ე მუხლის მე-7 ნაწილის თანახმად, საგადასახადო ორგანოს/დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nშემოსავლების სამსახური განმარტავს, რომ გადასახადის გადამხდელის კეთილსინდისიერება უკავშირდება მის მიერ დაშვებულ შეცდომას, გადამხდელი კეთილსინდისიერია იმ შემთხვევაში თუ სამართალდარღვევა გამოწვეულია მის მიერ დაშვებული შეცდომით (არცოდნით). კეთილსინდისიერება გულისხმობს პირის სუბიექტურ დამოკიდებულებას მის მიერ ჩადენილი ქმედებისადმი. პირი მოქმედებს საპატიებელი შეცდომის პირობებში ანუ მან არ იცოდა და არც შეიძლებოდა სცოდნოდა, რომ ჩადიოდა აკრძალულ ქმედებას (სამართალდარღვევას). საქართველოს საგადასახადო კოდექსის 269-ე მუხლის მე-7 ნაწილის მიზანია საგადასახადო პასუხისმგებლობისგან გაათავისუფლოს პირი, რომელიც სამართლებრივი შეცდომის არეალში მოქმედებდა, რადგან სამართლებრივი შეცდომის დროს პირი არასწორად აფასებს ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს.\nშემოსავლების სამსახური ყურადღებას ამახვილებს გადასახადის გადამხდელის მიერ საჩივარში მითითებულ არგუმენტზე, რომლითაც დგინდება, რომ მის მიერ შეცდომით, 2017 წლამდე დაგროვილ გაუნაწილებელ მოგებაზე, ზედმეტად მოხდა დარიცხული მოგების გადასახადის ჩათვლა, ვინაიდან გადამხდელი მიიჩნევდა, რომ მოგების გადასახადის ჩათვლის გაანგარიშებისას მოგების დეკლარაციის შესაბამის ნაწილში შეტანილი ციფრები ავტომატურად პროგრამულად დაიანგარიშებდა რა ოდენობის ჩათვლა ეკუთვნოდათ და აღარ მიეცემოდათ მოგების ყოველთვიური დეკლარაციით ზედმეტად ჩათვლის მიღების საშუალება. აცხადებს, რომ კომპანია ახორციელებს საგადასახადო ვალდებულებების სწორად, დროულად დეკლარირებას და სახელმწიფო ბიუჯეტში გადასახადების დროულად გადახდას. ამასთან, მიუთითებს, რომ საწარმოს შეგნებულად ზიანი არ მიუყენებია სახელმწიფო ბიუჯეტისათვის და საგადასახადო შემოწმების აქტით განსაზღვრული მოგების გადასახადი გადახდილი აქვთ (საჩივარზე დართულია შესაბამისი საგადახდო დავალება).\nზემოაღნიშნული სამართლებრივი ნორმების, დადგენილი ფაქტობრივი გარემოებებისა და მხარეთა არგუმენტების გათვალისწინებით, შემოსავლების სამსახურმა მიიჩნია, რომ განსახილველ შემთხვევაში, გადასახადის გადამხდელი მოქმედებდა საპატიებელი შეცდომის პირობებში. მომჩივანი არასწორად აფასებდა ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს, შესაბამისად, შპს „-----“ (ს/ნ -----), საქართველოს საგადასახადო კოდექსის 269-ე მუხლის მე-7 ნაწილის საფუძველზე, უნდა გათავისუფლდეს აუდიტის დეპარტამენტის 2025 წლის 26 ნოემბრის N 006-459 საგადასახადო მოთხოვნით განსაზღვრული ჯარიმისაგან.\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ:\n\n\n1. შპს „-----“ (ს/ნ -----) საჩივარი დაკმაყოფილდეს ნაწილობრივ;\n1. შპს „-----“ (ს/ნ -----), საქართველოს საგადასახადო კოდექსის 269-ე მუხლის მე-7 ნაწილის საფუძველზე, გათავისუფლდეს აუდიტის დეპარტამენტის 2025 წლის 26 ნოემბრის N 006-459 საგადასახადო მოთხოვნით განსაზღვრული ჯარიმისაგან;\n3. დანარჩენ ნაწილში საჩივარი არ დაკმაყოფილდეს;\n4. აღნიშნული ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. N 16) ან სასამართლოში (მის.: ქ. თბილისი, დავით აღმაშენებლის ხეივანი N 64), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაგადასახადო დეკლარაციაში/გაანგარიშებაში გადასახადის შემცირება\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n17\n\nდოკუმენტის დათვალიერება\n\ninfohub@rs.ge",
    "title": "Document 01441d25-34a9-4f0f-aab3-601430d3522e"
  }
}