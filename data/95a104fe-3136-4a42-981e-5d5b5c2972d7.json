{
  "id": "95a104fe-3136-4a42-981e-5d5b5c2972d7",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №23479/2/2024\n06 აგვისტო 2024\nდოკუმენტის #:\n23479/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n31 ივლისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nქონების გადასახადის გადამხდელი და დაბეგვრის ობიექტი, ქონებაზე გადასახადის განაკვეთი, ქონების გადასახადის გადამხდელი და დაბეგვრის ობიექტი, ქონებაზე გადასახადის განაკვეთი, ქონების გადასახადის გამოანგარიშება და გადახდა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№ 23479/2/2024 \n31 ივლისი 2024\n﻿გ ა დ ა წ ყ ვ ე ტ ი ლ ე ბ ა \n\n\n\n\nმომჩივანი:  „----------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 25.07.2024 წელს განიხილა და მიიღო გადაწყვეტილება-----------12.07.2024 წელს რეგისტრირებულ საჩივარზე (რეგისტრაციის №23479/2/2024).\n\n\nდავის საგანი:\nქონების გადასახადის დარიცხვის მართლზომიერება.\n\n\nგასაჩივრებული გადაწყვეტილება:\n1. აუდიტის დეპარტამენტის 29.03.2024 წლის №081-52 საგადასახადო მოთხოვნა;\n2. შემოსავლების სამსახურის 2.05.2024 წლის №10961 ბრძანება.\n\n\nდარიცხული თანხა: 61 041,74 ლარი.\nმათ შორის:\nქონების გადასახადი - 36 031\nჯარიმა - 18 016\nსაურავი - 6 994,74\n\n\nფაქტების აღწერა/დარიცხვის საფუძვლები\nაუდიტის დეპარტამენტის 12.02.2024 წლის №2812 ბრძანებით დაინიშნა კამერალური საგადასახადო შემოწმება, 2021, 2022 და 2023 წლების ქონების (გარდა მიწისა) გადასახადის დაბეგვრის სისწორის განსაზღვრის მიზნით. შემოწმების შედეგები აისახა აუდიტის დეპარტამენტის 22.03.2024 წლის კამერალური საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\nგადასახადის გადამხდელს არ აქვს წარდგენილი ქონების გადასახადის დეკლარაციები. გადასახადის ადმინისტრირების საინფორმაციო სისტემაში არსებული მონაცემებით ირკვევა, რომ გადამხდელის მიერ მიღებული შემოსავალი 2020, 2021 და 2022 წლებში აღემატება 100 000 ლარს, რაც ფიზიკური პირისათვის წარმოშობს ქონების გადასახადის დეკლარირების ვალდებულებას.\nსაჯარო რეესტრის ეროვნული სააგენტოსა და შინაგან საქმეთა სამინისტროში არსებული მონაცემებით, მომჩივანი 2021, 2022 და 2023 წლებში ფლობს უძრავ ქონებას, ხოლო გადამხდელის მეუღლე (---------) შესამოწმებელ პერიოდში ფლობს მსუბუქ ავტომობილს. საგადასახადო ორგანომ დაადგინა აღნიშნული უძრავ-მოძრავი ქონებების საბაზრო ღირებულება, რამაც შეადგინა: \n2020 წელს - 1 541 235 ლარი, მეუღლის მსუბუქი ავტომობილი - 8 110 ლარი;\n2021 წელს - 1 570 430 ლარი, მეუღლის მსუბუქი ავტომობილის - 7 667 ლარი;\n2022 წელს - 1 369 868 ლარი, მეუღლის მსუბუქი ავტომობილის - 6 687 ლარი. აღნიშნულ ქონებაზე მომჩივანს დაერიცხა ქონების გადასახადი, ქონებების საკუთრებაში არსებობის დროის პროპორციულად და შესაბამის ტერიტორიულ ერთეულში არსებული განაკვეთის შესაბამისად, ასევე შეეფარდა საგადასახადო კოდექსის 275-ე მუხლით გათვალისწინებული ჯარიმა.\nსაგადასახადო შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 29.03.2024 წლის №081-52 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 2.05.2024 წლის №10961 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 201-ე მუხლის „გ“ ქვეპუნქტზე, 202-ე მუხლის მე-5 ნაწილზე, 205-ე მუხლის მე-12 ნაწილზე და 43-ე მუხლის მე4 ნაწილზე.\nშემოწმებით დადგენილი გარემოებაა, რომ გადასახადის გადამხდელის მიერ 2020, 2021 და 2022 წლებში მიღებულმა შემოსავალმა გადააჭარბა 100 000 ლარს, რაც ფიზიკური პირისათვის წარმოშობს ქონების გადასახადის დეკლარირების საფუძველს, თუმცა ფ/პ -------- (პ/ნ ---------) არ აქვს წარდგენილი ფიზიკური პირის ქონების გადასახადის წლიური დეკლარაციები, შესაბამისად, არ აქვს შესრულებული საგადასახადო ვალდებულებები.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ საგადასახადო შემოწმების შედეგად ქონების გადასახადი დარიცხულია კანონმდებლობის მოთხოვნათა დაცვით, ამდენად, წარმოდგენილი საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს. \nსაგადასახადო შემოწმებით შეფარდებულ სანქციასთან დაკავშირებით, შემოსავლების სამსახური მიუთითებს საგადასახადო კოდექსის 43-ე მუხლის მე-4 ნაწილზე, 270-ე მუხლის პირველ ნაწილზე, 275-ე მუხლის მე-2 ნაწილზე, 272-ე მუხლის პირველ ნაწილზე და 269-ე მუხლის მე-7 ნაწილზე, რომლის თანახმად, საგადასახადო ორგანოს/დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nშემოსავლების სამსახური მიუთითებს ფაქტობრივ გარემოებებზე, რომლის მიხედვით გადასახადის გადამხდელს არ აქვს შესრულებული საგადასახადო ვალდებულებები. შესაბამისად, შემოსავლების სამსახურმა მიჩნია, რომ საგადასახადო შემოწმების შედეგად განსაზღვრულ საგადასახადო ვალდებულებებზე სანქციის შეფარდება შეესაბამება კანონმდებლობის მოთხოვნებს. ამდენად, გადასახადის გადამხდელის მიერ წარმოდგენილი საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nმომჩივანი არ ეთანხმება ქონების გადასახადის დარიცხვას და განმარტავს, რომ მისი მხრიდან შეგნებულად არ მომხდარა გადასახადების დამალვა და თავის არიდება. მას არ აქვს ბუღალტრული ცოდნა, არ ჰყავს დაქირავებული ბუღალტერი და ასევე rs.ge სისტემაში მუშაობაც არ იცის. აღნიშნავს, რომ კარგი იქნებოდა შემოსავლების სამსახურიდან განხორციელებულიყო მასთან წერილობითი მომართვა ან თუნდაც სატელეფონო დაკავშირება, რომ აქვს დასარეგისტრირებელი ქონებები და მოსაწესრიგებელი rs.ge-ზე შემოსავლების და საგადასახადო საკითხები, რაც სამწუხაროდ არ განხორციელებულა. დღევანდელი მისი ოჯახის საბანკო ვალდებულება ჯამში შეადგენს 460 000 ევროს. --------- არსებული ქონებები კი დღემდე დაუსრულებელია არასაკმარისი ფინანსების გამო და შემოსავალიც 0 ლარია, (შავი კარკასი, შეფასებაც შესაბამისი ამიტომ უნდა ყოფილიყო). მისი ოჯახის შემოსავალი კი საბანკო ვალდებულებების გადახდებს ძლივს წვდება.\n2014 წლიდან სისტემატიურად უწევს სტამბულში ბავშვის კლინიკაში გამოკვლევებზე და ექიმთან კონსულტაციაზე ვიზიტები, იყო დრო (ოპერაცია) 1 თვით მოუწია --------- გაჩერება, ყოველთვე ვიზიტი, ყოველ 3 თვეში ვიზიტი და ბოლო პერიოდში კი წელიწადში 1-2-ჯერ. აღნიშნული მკურნალობა საკმაოდ დიდ თანხებთან იყო დაკავშირებული, დაფინანსება არ ჰქონია (რადგან უცხოეთში ვმკურნალობდი არც მიმიმართავს ჯანდაცვაზე და ამით სახელმწიფოს მიმართ უკმაყოფილებას არ გამოვთქვამ რა თქმა უნდა), მხოლოდ საკუთარი ოჯახის სახსრებით. მომჩივანი აღნიშნავს, რომ ფინანსურად არ არის მყარად. აღნიშნავს, რომ მიმდინარე თვეში მიმართა ბანკს, მოცემული საგადასახადო დავალიანების გადახდის მიზნით, რათა დროულად გადაიხადოს და არ წავიდეს საქმე აღსრულებაში, რაც უფრო დაამძიმებს და გააუარესებს მისი ოჯახის ფინანსურ მდგომარეობას.\nმომჩივანი ითხოვს გათვალისწინებული იქნეს არსებული მდგომარეობა და დაეკისროს მხოლოდ 2023 წლის ფიზიკური პირის ქონების გადასახადი\n12 010 ლარი, ხოლო ძველი 2021-2022 წლების გადასახადები 24 020 ლარი, ჯარიმა 18 016 ლარი და საურავი 6 994 ლარი ეპატიოს/მოეხსნას. სამომავლოდ კი აიყვანს სპეციალისტს (ბუღალტერს) და ყოველწლიურად მოხდება კანონის შესაბამისად rs.ge შევსება და გადასახადების გადახდა.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 201-ე მუხლის პირველი ნაწილის „გ“ ქვეპუნქტის თანახმად, ქონების გადასახადის გადამხდელის ფიზიკური პირი:\nგ.ა) მის საკუთრებაში არსებულ უძრავ ქონებაზე (მათ შორის, დაუმთავრებელ მშენებლობაზე, შენობა-ნაგებობაზე ან მათ ნაწილზე), იახტებზე (კატარღებზე), შვეულმფრენებზე, თვითმფრინავებსა და საგარეო-ეკონომიკური საქმიანობის ეროვნული სასაქონლო ნომენკლატურის 8703 კოდით განსაზღვრულ მსუბუქ ავტომობილებზე;\nგ.ბ) არარეზიდენტისაგან ლიზინგით მიღებულ ქონებაზე;\nგ.გ) ეკონომიკური საქმიანობის განხორციელების შემთხვევაში, მის ბალანსზე ძირითად საშუალებად აღრიცხულ აქტივებზე, დაუმონტაჟებელ მოწყობილობებზე, აგრეთვე მის მიერ ლიზინგით გაცემულ ქონებაზე.\nსაგადასახადო კოდექსის 202-ე მუხლის მე-5 ნაწილის თანახმად, ფიზიკური პირის დასაბეგრ ქონებაზე გადასახადის წლიური განაკვეთი დიფერენცირებულია გადასახადის გადამხდელის ოჯახის მიერ საგადასახადო წლის განმავლობაში მიღებული შემოსავლების მიხედვით და განისაზღვრება შემდეგი ოდენობით: \nა) 100 000 ლარამდე შემოსავლის მქონე ოჯახებისათვის – საგადასახადო პერიოდის ბოლოსთვის დასაბეგრი ქონების საბაზრო ღირებულების არანაკლებ 0.05 პროცენტისა და არა უმეტეს 0.2 პროცენტისა; \nბ) 100 000 ლარის ან მეტი შემოსავლის მქონე ოჯახებისათვის – საგადასახადო პერიოდის ბოლოსთვის დასაბეგრი ქონების საბაზრო ღირებულების არანაკლებ 0.8 პროცენტისა და არა უმეტეს 1 პროცენტისა.\nამავე მუხლის მე-8 ნაწილის მიხედვით, დასაბეგრ ქონებაზე საგადასახადო ვალდებულება განისაზღვრება საგადასახადო წლის 31 დეკემბრისათვის მოქმედი განაკვეთით.\nსაგადასახადო კოდექსის 205-ე მუხლის მე-12 ნაწილის მიხედვით, ფიზიკური პირი ქონების გადასახადის დეკლარაციას საგადასახადო ორგანოს წარუდგენს არა უგვიანეს კალენდარული წლის 1 ნოემბრისა. დეკლარაციაში მონაცემები დასაბეგრი ქონების შესახებ შეიტანება გასული საგადასახადო წლის მიხედვით, ხოლო დასაბეგრი მიწის შესახებ – მიმდინარე საგადასახადო წლის მიხედვით.\nსაგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nდადგენილია, რომ გადასახადის გადამხდელის მიერ 2020, 2021 და 2022 წლებში მიღებულმა შემოსავალმა გადააჭარბა 100 000 ლარს, რაც ფიზიკური პირისათვის წარმოშობს ქონების გადასახადის დეკლარირების საფუძველს, მომჩივანს არ აქვს წარდგენილი ფიზიკური პირის ქონების გადასახადის წლიური დეკლარაციები, შესაბამისად, არ აქვს შესრულებული საგადასახადო ვალდებულებები.\nამასთან, გადასახადის გადამხდელის არგუმენტთან, დაუმთავრებელი მშენებლობის ქონების გადასახადით დაბეგვრასთან მიმართებით, საბჭო მიუთითებს საგადასახადო კოდექსის 201-ე მუხლზე და აღნიშნავს, რომ ქონების გადასახადის გადამხდელია ფიზიკური პირი მის საკუთრებაში არსებულ უძრავ ქონებაზე, მათ შორის, დაუმთავრებელ მშენებლობაზე. \nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, საბჭომ მიიჩნია, რომ საგადასახადო შემოწმების შედეგად ქონების გადასახადი დარიცხულია კანონმდებლობის მოთხოვნათა დაცვით. ამდენად, წარმოდგენილი საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\nდაკისრებული სანქციებისგან გათავისუფლების თაობაზე, მომჩივნის მოთხოვნასთან დაკავშირებით, საბჭო მიუთითებს საგადასახადო კოდექსის 269-ე მუხლის მე-7 ნაწილზე, რომლის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით, ასევე, ფაქტობრივ გარემოებებზე, რომლის მიხედვით გადასახადის გადამხდელს არ ჰქონდა შესრულებული საგადასახადო ვალდებულებები და აღნიშნავს, რომ მომჩივანი ვერ უთითებს რაიმე გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების შეუსრულებლობისას მოქმედებდა სამართლებრივი შეცდომის არეალში. შესაბამისად, დაკისრებულ სანქციებთან მიმართებით, საბჭოს მიზანშეწონილად არ მიაჩნია საგადასახადო კოდექსის 269-ე მუხლის მე-7 ნაწილის გამოყენება და მომჩივნის მოთხოვნის დაკმაყოფილება.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდაბეგვრის ობიექტი და ღირებულება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n22\n\nდოკუმენტის დათვალიერება\n\ninfohub@rs.ge",
    "title": "Document 95a104fe-3136-4a42-981e-5d5b5c2972d7"
  }
}