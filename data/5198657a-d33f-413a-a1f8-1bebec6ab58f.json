{
  "id": "5198657a-d33f-413a-a1f8-1bebec6ab58f",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 31082\n13 დეკემბერი 2022\nდოკუმენტის #:\n31082\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n15 ოქტომბერი 2020\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო დეკლარაციაში/გაანგარიშებაში გადასახადის შემცირება, სათამაშო ბიზნესის საქმიანობის წესების დარღვევა\nჩამოტვირთვა\nგაზიარება\nბრძანება N 31082\n15/10/2020\n\n\n\n\nშპს ------------ ს\n(მის.: ქ. -------)\nსადავო საკითხთან დაკავშირენით საჩივრების \nარ დაკმაყოფილების თაობაზე\n\n\n\n\nშემოსავლების სამსახურმა დავების განხილვის საბჭოს 2020 წლის 07 აგვისტოს, 17 სექტემბრის და 24 სექტემბრის სხდომებზე (ოქმი №57, №69 და №71) განიხილა შპს ----- ს 2020 წლის  29 იანვრის №18529/21,  26 თებერვლის  N49711/1/2020, 09 სექტემბრის  N183302/21 და  18 სექტემბრის №191999/21 საჩივრები, შემოსავლების სამსახურის აუდიტის დეპარტამენტის 2019 წლის 30 დეკემბრის №005-556 „საგადასახადო მოთხოვნასთან” დაკავშირებით.\n \nსადავო საკითხი:\nმომჩივანი არ ეთანხმება კომპანიის მიერ მოწყობილ ვიქტორინა-გათამაშებებზე სათამაშო ბიზნესის მოსაკრებლის დარიცხვას. განმარტავს, რომ აღნიშნული ტიპის ვიქტორინა გათამაშება არ არის კანონით გათვალისწინებული რომელიმე თამაშობა. აღნიშნავს, რომ გათამაშება არ ემსახურება რაიმე კონკრეტული სახის პროდუქციის სწრაფად და ეფექტიანად რეალიზების მიზანს, ასევე გამარჯვებულის გამოვლენა არ არის დამოკიდებული მხოლოდ შემთხვევითობაზე, არამედ მათ პირად უნარებზე. ყოველი გამოვლენილი მომხმარებელი   შეზღუდულ   დროში პასუხობს  სხვადასხვა   შინაარსის შეკითხვებს, რომელზეც სწორი პასუხის შემთხვევაში გამოვლინდება გამარჯვებული, შესაბამისად ხდება მათი განსაკუთრებული ცოდნის, ინტელექტის, სიმარჯვის და მოხერხებულობის უნარის ტესტირება/დემონსტრირება. ვიქტორინის დროს არის შემთვევევბი, როდესაც მომხმარებელი ვერ პასუხობს სწორად კითხვას და შესაბამისად, ხდება მისი გათამაშებიდან მოხსნა. ამასთან, აღნიშნავს, რომ შემოსავლების სამსახურთან გაიარა ზეპირსიტყვიერი და წერილობითი კონსულტაცია და მიეთითათ რომ ვიქტორინის მოწყობა არ არის კანონით გათვალისწინებული რომელიმე თამაშობა. ამასთან, ითხოვს სანქციებისგან გათავისუფლებას და მიუთითებს, რომ შესამოწმებელ პერიოდში ბიუჯეტში გადახდილია 17 000 000 ლარზე მეტი გადასახადები.\n\n\nფაქტობრივი გარემოებები :\nსაქმეში არსებული მასალებით ირკვევა, რომ შემოსავლების სამსახურის აუდიტის დეპარტამენტის 2018 წლის 17 სექტემბრის №25791 ბრძანების საფუძველზე ჩატარდა შპს ----- ს გასვლითი საგადასახადო შემოწმება. შესამოწმებელი პერიოდი განისაზღვრა 2016 წლის 01 ოქტომბრიდან 2018 წლის 01 აგვისტომდე. შემოწმების შედეგებზე 2019 წლის 30 დეკემბერს შედგენილ იქნა საგადასახადო შემოწმების აქტი. შემოწმების აქტის საფუძველზე აუდიტის დეპარტამენტმა 2019 წლის 30 დეკემბერს გამოსცა №47578 ბრძანება გადასახადების/გადასახდელების და საგადასახადო სანქციების თანხების დარიცხვის/შემცირების შესახებ და ამავე თარიღის №005-556 „საგადასახადო მოთხოვნა“, რომლის მიხედვით გადამხდელს საგადასახადო ვალდებულება განესაზღვრა სულ 597063 ლარის ოდენობით, მათ შორის გადასახადი 372441 ლარი, ჯარიმა 189811 ლარი, საურავი 34811 ლარი. ამასთან, 2020 წლის 28 იანვრის სავადო თარიღით გადასახდელად განისაზღვრა ქონების გადასახადი 2 110 812 ლარის ოდენობით.\n\n\nსაგადასახადო შემოწმების აქტის და დავის წარმოების პროცესში აუდიტის დეპარტამენტის მიერ წარმოდგენილი ინფორმაციის მიხედვით დგინდება, რომ სადავო საკითხთან დაკავშირებით, დამატებით გადასახადების დარიცხვა გამოწვეულია შემდეგი გარემოებებით:\nშესამოწმებელ პერიოდის განმავლობაში კომპანია პერიოდულად ახდენს გათამაშებების მოწყობას ცენტრის პოპულარიზაციისა და გაყიდვების სტიმულირების მიზნით. შემოწმებისათვის წარმოდგენილი ინფორმაციით ცენტრის მომხმარებლებს განსაზღვრული პერიოდის განმავლობაში ცენტრში განხორციელებული გარკვეული ღირებულების შენაძენის განხორციელებისას გადაეცემათ გათამაშების ბარათები, რომლის ერთ ნაწილზე დაიტანება მოთამაშის პირადი მონაცემები. ორგანიზატორის მიერ განსაზღვრულ თარიღში ხდება გათამაშება, რომლის განმავლობაშიც ხდება ბარათების წინასწარ განსაზღვრული რაოდენობის შერჩევა, მფლობელებთან დარეკვა და ზოგადი ხასიათის კითხვების დასმა, ხოლო ვიქტორინის შედეგების საფუძველზე ფიზიკურ პირებს გადაეცემა პრიზები. გადამხდელის პოზიციით, ვინაიდან, ვიქტორინა-გათამაშება არ ემსახურება რაიმე კონკრეტული სახის საქონლის (მომსახურების) სწრაფად და ეფექტიანად რეალიზების მიზანს და გამარჯვებულთა გამოვლენა არ არის დამოკიდებული შემთხვევითობაზე, შესაბამისად, აღნიშნული ვიქტორინა-გათამაშებები არ საჭიროებს \"ლიცენზიებისა და ნებართვების შესახებ\" კანონით დადგენილ ნებართვას ან ლიცენზიას. საზოგადება არ განიხილავს ზემოაღნიშნულ გათამაშებებს სანებართვო საქმიანობად და არ იხდის/არ წარადგენს სათამაშო ბიზნესის მოსაკრებელს/გაანგარიშებას. \"ლატარიების, აზარტული და მომგებიანი თამაშობების მოწყობის შესახებ\" საქართველოს კანონის მე-3 მუხლის \"ო.დ\" ქვეპუნქტის და ამავე კანონის მე-4 მუხლის თანახმად და იმ გარემოებებიდან გამომდინარე, რომ გათამაშებების პროცესში ბილეთების შერჩევის ეტაპი სულად აგებულია შემთხვევითობის ელემენტზე, მოთამაშეებისთვის ხდება ელემენტარული კითხვების დასმა და არ ჰქონია ადგილი რომელიმე მოთამაშის მხრიდან პასუხის გაუცემლობას, ამ მიზეზით მისი გათამაშებიდან მოხსნას და სხვასთან დაკავშირებას, შემოწმების აზრით, მოგების დამთხვევა შემთხვევითობაა და ადგილი არ აქვს მონაწილის მხრიდან რაიმე განსაკუთრებული ცოდნის, ინტელექტის, სიმარჯვის, მოხერხებულობის ან სხვა განსაკუთრებული უნარის ტესტირება/დემონტრირებას. ამასთან, ორგანოზატორის მიერ გათამაშების მოწყობის მიზანია გაყიდვების სტიმულირება და ვინაიდან ობიექტების გაყიდვების გაზრდა აისახება კომპანიის შემოსავლებზეც (იჯარის ბრუნვის კოეფიციენტის კომპონენტი), შესაბამისად, აღნიშნული გათამაშებებიც ტარდება კონკრეტული მომსახურების სწრაფად და ეფექტიანად რეალიზების მიზნით. ყოველივე ზემოაღნიშნულიდან გამომდინარე, გადასახადის გადამხდელის მიერ მოწყობილი გათამაშებები წარმოადგენს მომგენიან თამაშობას და განეკუთვნება \"ლიცენზიებისა და ნებართვების შესახებ\" კანონით გათვალისიწინებულ სანებართვო საქმინობას. გადამხდელს დამატებით დაერიცხა სათამაშო ბიზნესის მოსაკრებელი \"სათამაშო ბიზნესის მოსაკრებლის შესახებ\" საქართველოს კანონის მე-5 მუხლის შესაბამისად.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ სადავო საკითხთან დაკავშირებით საჩივარი არ უნდა დაკმაყოფილდეს შემდეგ გარემოებათა გამო:\nსადავო საკითხთან დაკავშირებით, შემოსავლების სამსახური მიუთითებს ლატარიების, აზარტული და მომგებიანი თამაშობების მოწყობის შესახებ საქართველოს კანონის მე-3 მუხლის „ო.დ“ ქვეპუნქტზე, რომლის თანახმად, წამახალისებელი გათამაშება არის თამაშობა, რომლის დროსაც ორგანიზატორი საჯაროდ გამოქვეყნებული, დადგენილი წესისა და პირობების დაცვით ათამაშებს საპრიზო ფონდს. მოგების დამთხვევა რომელიმე ბილეთზე დამოკიდებული არ არის ორგანიზატორის ან სხვა სუბიექტის ნება-სურვილსა და ქმედებაზე, შემთხვევითობაა და არ შეიძლება იყოს სპეციალურად მოწყობილი. წამახალისებელი გათამაშება ტარდება კონკრეტული სახის პროდუქციის (მომსახურების) სწრაფად და ეფექტიანად რეალიზების მიზნით, ასევე საქართველოს მთავრობის მიერ დადგენილ შემთხვევაში. წამახალისებელი გათამაშების ბილეთი გაიცემა უფასოდ. წამახალისებელი გათამაშების მოწყობის ნებართვა გაიცემა კონკრეტული სახის პროდუქციის (მომსახურების) მწარმოებელზე ან მის წარმომადგენელზე, გარდა საქართველოს მთავრობის მიერ დადგენილი შემთხვევისა. დაუშვებელია წამახალისებელ გათამაშებაში მონაწილეობისთვის ნებისმიერი ფორმით საფასურის დაწესება.\nამავე კანონის მე-4 მუხლის თანახმად, ლატარიას, აზარტულ და მომგებიან თამაშობებს არ მიეკუთვნება თამაშობები, რომლებიც ტარდება მანქანების, აპარატების, მოწყობილობებისა და სხვა საშუალებების გამოყენებით და რომლებშიც გათვალისწინებული არ არის შემთხვევითობის ელემენტი. მათი მიზანია მონაწილეთა განსაკუთრებული ცოდნის, ინტელექტის, სიმარჯვის, მოხერხებულობის ან სხვა განსაკუთრებული უნარის ტესტირება ან დემონსტრირება.\nფაქტობრივი გარემოებების მიხედვით, გათამაშებების პროცესში ბილეთების შერჩევის ეტაპი სულად აგებულია შემთხვევითობის ელემენტზე, მოთამაშეებისთვის ხდება მარტივი კითხვების დასმა და არ ჰქონია ადგილი რომელიმე მოთამაშის მხრიდან პასუხის გაუცემლობას, ამ მიზეზით მისი გათამაშებიდან მოხსნას და სხვასთან დაკავშირებას. მოგების დამთხვევა შემთხვევითობაა და ადგილი არ აქვს მონაწილის მხრიდან რაიმე განსაკუთრებული ცოდნის, ინტელექტის, სიმარჯვის, მოხერხებულობის ან სხვა განსაკუთრებული უნარის ტესტირება/დემონტრირებას.\nსათამაშო ბიზნესის მოსაკრებლის შესახებ საქართველოს კანონის მე-5 მუხლის „ვ“ ქვეპუქნტის თანახმად, სათამაშო ბიზნესის მოსაკრებლის განაკვეთების დიფერენცირება ხდება სათამაშო ბიზნესის სახეობის მიხედვით და განისაზღვრება ლატარიების მოწყობაზე ლატარიის ბილეთების რეალიზაციიდან მიღებული ამონაგების არა უმეტეს 20%-ისა.\nშემოსავლების სამსახური, საქმეში არსებული მასალების, ზეპირ სხდომაზე მხარეთა მიერ გაკეთებული განმარტებების და ფაქტობრივი გარემოებების გათვალისწინებით, იზიარებს შემოწმების პოზიციას და მიაჩნია, რომ ვინაიდან მოთამაშეებზე დასმული კითხვები ან/და გარკვეული სახის დავალებები ატარებს ფორმალურ ხასიათს და ფაქტიურად მოთამაშე ყოველთვის რჩება მოგებული, გადასახადის გადამხდელის მიერ მოწყობილი თამაშობები თავისი არსით წარმოადგენს მომგენიან თამაშობას და განეკუთვნება \"ლიცენზიებისა და ნებართვების შესახებ\" კანონით გათვალისწინებულ სანებართვო საქმიანობას. ამდენად, შემოსავლების სამსახურმა მიიჩნია, რომ შემოწმებით აღნიშნულ ნაწილში მართლზომიერად იქნა განსაზღვრული საგადასახადო ვალდებულებები.\n\n\n საქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ :\n \n1. შპს ----- ს საჩივარი სადაავო საკითხთან დაკავშირებით არ დაკმაყოფილდეს;\n2. გადაწყვეტილება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვახტანგ გორგასლის ქ. №16) ან სასამართლოში (მის: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად, ამ გადაწყვეტილების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსათამაშო ბიზნესის მოსაკრებელი\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n94\n\nდოკუმენტის დათვალიერება\n\ninfohub@rs.ge",
    "title": "Document 5198657a-d33f-413a-a1f8-1bebec6ab58f"
  }
}