{
  "id": "d992195e-c092-4efe-8f03-5607ff614f4b",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19464/2/2023\n28 სექტემბერი 2023\nდოკუმენტის #:\n19464/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n27 სექტემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nვალის მართვის დეპარტამენტი, საბაჟო დეპარტამენტი\nსაკანონმდებლო ნორმა:\nსაგადასახადო დავალიანების გადახდევინების უზრუნველყოფა საგადასახადო ორგანოს მიერ, საგადასახადო გირავნობა/იპოთეკა, საქონლის წარდგენის/ზოგადი დეკლარირების/საქონლის დეკლარირების ვადის ან სატრანსპორტო საშუალების გამოცხადების ვადის დარღვევა\nჩამოტვირთვა\nგაზიარება\n№19464/2/2023\n27 სექტემბერი 2023\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ------ (პ/ნ -----) \nმოპასუხე: საბაჟო დეპარტამენტი/ვალის მართვის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 21.09.2023 წელს განიხილა და მიიღო გადაწყვეტილება ------ს 20.04.2023 წელს რეგისტრირებულ საჩივარზე (რეგისტრაციის №19464/2/2023).\n\n\nდავის საგანი: \n1. სატრანსპორტო საშუალების გამოცხადების (დეკლარირების) ვადის დარღვევა; \n2. საგადასახადო გირავნობა/იპოთეკის უფლების წარმოშობის მართლზომიერება. \n\n\nგასაჩივრებული გადაწყვეტილება: \n1. საბაჟო დეპარტამენტის 29.11.2022 წლის №ELC19033 საბაჟო სამართალდარღვევის ოქმი; \n2. ვალის მართვის დეპარტამენტის 30.11.2022 წლის №007-38301 საგადასახადო გირავნობა/იპოთეკის წარმოშობის შესახებ შეტყობინება; \n3. შემოსავლების სამსახურის 31.03.2023 წლის №6633 ბრძანება. \n\n\nდარიცხული თანხა: \nჯარიმა - 1 000 ლარი. \n\n\nპროცედურული გარემოებები \nსატრანსპორტო საშუალების გამოცხადების ვადის დარღვევის გამო, მომჩივანს, საბაჟო დეპარტამენტის 29.11.2022 წლის №ELC19033 საბაჟო სამართალდარღვევის ოქმით, შეეფარდა საბაჟო კოდექსის 165-ე მუხლით გათვალისწინებული სანქცია - ჯარიმა 1 000 ლარის ოდენობით, ხოლო საგადასახადო დავალიანების არსებობის გამო, ვალის მართვის დეპარტამენტის 30.11.2022 წლის №007- 38301 შეტყობინებით მის ქონებაზე გავრცელდა საგადასახადო გირავნობა/იპოთეკის უფლება. \nაღნიშნული აქტების გაუქმების მოთხოვნით შემოსავლების სამსახურში წარდგენილი საჩივარი, შემოსავლების სამსახურის 31.03.2023 წლის №6633 ბრძანებით არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nსადავო საკითხები: \n1. სატრანსპორტო საშუალების გამოცხადების (დეკლარირების) ვადის დარღვევა \nფაქტების აღწერა \nშინაგან საქმეთა სამინისტროს მონაცემთა ავტომატიზებულ ბაზაში ასახული ინფორმაციის მიხედვით, მომჩივნის მიერ საქართველოს საბაჟო ტერიტორიაზე შემოტანილი სატრანსპორტო საშუალების (ს/ნ ------) ზოგადი დეკლარირება განხორციელდა 29.08.2019 წელს და დანიშნულების საბაჟო ორგანოში გამოცხადების/დეკლარირების ბოლო ვადად განისაზღვრა 28.10.2019 წელი, რომელიც საქართველოს მთავრობის 2010 წლის 30 მარტის №96 დადგენილებით გათვალისწინებული საფასურის გადახდით გაგრძელდა 30 კალენდარული დღით და ბოლო ვადად განისაზღვრა 28.11.2019 წელი. \nმომჩივნის მიერ კანონმდებლობით გათვალისწინებულ ვადაში არ განხორციელებულა ზემოაღნიშნული ავტოსატრანსპორტო საშუალებების გაფორმების ადგილამდე ან სხვა საბაჟო კონტროლის ზონამდე მიტანა ან/და საბაჟო პროცედურაში/რეექსპორტში დეკლარირება, რაზეც 29.11.2022 წლის №ELC19033 საბაჟო სამართალდარღვევის ოქმით დაეკისრა საბაჟო კოდექსის 165-ე მუხლით გათვალისწინებული პასუხისმგებლობა.\n\n\nშემოსავლების სამსახურის გადაწყვეტილების შინაარსი \nმომჩივნის მიერ 22.03.2023 წლის №49832/21-11 განცხადებით დამატებით წარმოდგენილია საქართველოს შინაგან საქმეთა სამინისტროს ------ პოლიციის დეპარტამენტის -----ის საქალაქო სამმართველოს პოლიციის I განყოფილების 2023 წლის 21 მარტის №MIA 0 23 00802424 წერილი, რომლის შინაარსის მიხედვით, „2019 წლის 27 ნოემბერს -----ის საქალაქო სამმართველოს პოლიციის პირველ განყოფილებაში დაიწყო გამოძიება ------ის კუთვნილი „-----”-ის ფირმის „-----” მოდელის ავტომანქანის თაღლითურად მითვისების ფაქტზე, სს 012271119001 საქმეზე, საქართველოს სისხლის სამართლის კოდექსის 180-ე მუხლის მე-2 ნაწილის „ბ“ ქვეპუნქტით გათვალისწინებული დანაშაულის ნიშნებით. გამოძიებით დადგენილ იქნა შემდეგი: 2019 წლის 10 ნოემბერს -------ს მოქალაქემ, რომლის სახელი და გვარი ამ ეტაპზე დაუდგენელია, შეძენის მიზნით, თბილისი წითელი ხიდის 21-ე კილომეტრზე მდებარე ავტოსატრანსპორტო საშუალების ბაზრობის ტერიტორიიდან წაიყვანა მოქალაქე ------ის კუთვნილი „------”-ის ფირმის „------” მოდელის ავტომანქანა (ვინ კოდი: -----), ტრანზიტული ნომრით: ------, იმავე დღეს გადაიხადა თანხის ნაწილი, ხოლო ნაწილი უნდა გადაეხადა მოგვიანებით, რა დროსაც ზეპირსიტყვიერი მოლაპარაკების თანახმად უნდა მოეხდინა ავტომანქანის განბაჟებაც. აღნიშნულის შემდეგ მან გათიშა ტელეფონის და ვეღარ ხერხდება მისი და ასევე ავტომანქანის მოძიება“. წერილში ასევე მითითებულია, რომ „აღნიშნულ საქმესთან დაკავშირებით ტარდება შესაბამისი ოპერატიული და საგამოძიებო მოქმედებები ავტომანქანისა და პიროვნების მოსაძებნად“.\nსაქმის მასალებით დასტურდება, რომ მომჩივნის მხრიდან ადგილი აქვს მართლსაწინააღმდეგო ქმედების ჩადენის ფაქტს, რაც გამოიხატა მის მიერ სატრანსპორტო საშუალების გამოცხადებისა და დეკლარირების ვადის დარღვევაში. აღნიშნული წარმოადგენს პირის მართლსაწინააღმდეგო ქმედებას (მოქმედება ან უმოქმედობა), რომლის ჩადენისთვისაც საბაჟო კოდექსით (165-ე მუხლი) გათვალისწინებულია პასუხისმგებლობა. ამდენად, სადავო საბაჟო სამართალდარღვევის ოქმით საბაჟო კოდექსის 165-ე მუხლის შესაბამისად მომჩივნის დაჯარიმება მართლზომიერია. \nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ სადავო ადმინისტრაციული აქტები შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრების დაკმაყოფილების საფუძველი.\n\n\nმომჩივნის არგუმენტაცია \n22.11.2019 წელს ------ის საქალაქო სამმართველოს პოლიციაში დაიწყო გამოძიება მომჩივანის კუთვნილი ავტომობილის თაღლითურად მითვისების ფაქტზე. ამავე წლის 10 ნოემბერს ------ს მოქალაქემ წაიყვანა თაღლითური გზით როდესაც უნდა განებაჟებინა მანქანა. პიროვნება გაქრა და დაეკისრა 1 000 ლარიანი ჯარიმა, რომელიც პოლიციაში გაასაჩივრა და დაიწყო გამოძიება და დღემდე მიმდინარეობს. ეს ჯარიმა გააუქმეს მაგრამ 2022 წლის 29 ნოემბერს ეს ოქმი ხელახლა იქნა შედგენილი ამ საქმეზე. მიმდინარეობს გამოძიება ამ საქმეზე და ითხოვს გაუქმდეს ჯარიმა და მოეხსნას გირავნობა. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: \nსაბაჟო კოდექსის 163-ე მუხლის პირველი და მე-4 ნაწილების თანახმად, საბაჟო სამართალდარღვევა არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც ამ კოდექსით გათვალისწინებულია პასუხისმგებლობა. საბაჟო სამართალდარღვევის ჩადენისთვის პასუხისმგებლობა ეკისრება შესაბამისი ქმედების ჩამდენ პირს. \nსაბაჟო კოდექსის 165-ე მუხლის შესაბამისად, საქონლის წარდგენის/ზოგადი დეკლარირების/საქონლის დეკლარირების ვადის ან სატრანსპორტო საშუალების გამოცხადების ვადის დარღვევა იწვევს დაჯარიმებას ყოველ დაგვიანებულ სრულ/არასრულ დღეზე 50 ლარის ოდენობით, მაგრამ არაუმეტეს 1 000 ლარისა. \n„საქართველოს საბაჟო ტერიტორიაზე საქონლის გადაადგილებისა და გაფორმების შესახებ“ საქართველოს ფინანსთა მინისტრის 29.08.2019 წლის №257 ბრძანებით დამტკიცებული „საბაჟო ზედამხედველობის შესახებ“ ინსტრუქციის (დანართი №3) მე-3 მუხლის მე-6 პუნქტის თანახმად, საქართველოს საბაჟო ტერიტორიაზე შემოტანილი, საქართველოში არარეგისტრირებული ავტოსატრანსპორტო საშუალების (აგრეთვე ამ ავტოსატრანსპორტო საშუალებით გადაადგილებული, კანონმდებლობით განსაზღვრულ დაუბეგრავ მინიმუმზე მეტი რაოდენობისა და ღირებულების საქონლის) გაფორმების ადგილამდე ან სხვა საბაჟო კონტროლის ზონამდე მიტანის ვადა (გარდა ამ მუხლის მე-7-მე-10 პუნქტებით გათვალისწინებული შემთხვევებისა) განისაზღვრება 60 კალენდარული დღით, ხოლო საგარეო-ეკონომიკური საქმიანობის ეროვნული სასაქონლო ნომენკლატურის 8429 სასაქონლო პოზიციით გათვალისწინებული მექანიკურ სატრანსპორტო საშუალებაზე − 30 კალენდარული დღით. \nამავე ბრძანებით დამტკიცებული „საქონლის საბაჟო პროცედურაში ან რეექსპორტში დეკლარირებისა და გაფორმების შესახებ“ (დანართი №8) ინსტრუქციის მე-2 მუხლის მე-2 პუნქტის შესაბამისად, სეს ესნ-ის 8701, 8702, 8703, 8704, 8705 და 8711 სასაქონლო პოზიციებით გათვალისწინებული მექანიკური სატრანსპორტო საშუალების (რომლის შიგაწვის ძრავას ცილინდრის მუშა მოცულობა 50 სმ3 - ზე მეტია, ხოლო ელექტროძრავის შემთხვევაში − მაქსიმალური გამომუშავებული სიმძლავრე 4 კვტ-ზე მეტია) ან 8716 სასაქონლო პოზიციით გათვალისწინებული მისაბმელის და ნახევრადმისაბმელის დეკლარირება ხდება საქართველოს შინაგან საქმეთა სამინისტროს მონაცემთა ავტომატიზებულ ბაზაში სატრანსპორტო საშუალების რეგისტრაციის ან საქონლისა და სატრანსპორტო საშუალების აღრიცხვის მოწმობის შევსების თარიღიდან 60 კალენდარულ დღეში.\nმომჩივნის განმარტებით, 10.11.2019 წელს ------ს მოქალაქემ ავტომობილი წაიყვანა თაღლითური გზით, როდესაც უნდა განებაჟებინა მანქანა. პიროვნება გაქრა და დაეკისრა 1 000 ლარიანი ჯარიმა, რომელიც პოლიციაში გაასაჩივრა და დაიწყო გამოძიება, რომელიც დღემდე მიმდინარეობს. ითხოვს გაუქმდეს ჯარიმა და მოეხსნას გირავნობა. \nსაქმეზე წარმოდგენილი მასალებით დადგენილია, რომ სატრანსპორტო საშუალების ზოგადი დეკლარირება განხორციელდა 29.08.2019 წელს და დანიშნულების საბაჟო ორგანოში გამოცხადების/დეკლარირების ბოლო ვადად განისაზღვრა 28.10.2019 წელი, რომელიც საქართველოს მთავრობის 30.03.2010 წლის №96 დადგენილებით გათვალისწინებული საფასურის გადახდით გაგრძელდა 30 კალენდარული დღით და ბოლო ვადად განისაზღვრა 28.11.2019 წელი.\nსაბჭოს აღნიშნავს, რომ ვინაიდან სატრანსპორტო საშუალების დანიშნულების საბაჟო ორგანომდე მიტანისათვის განსაზღვრულ ვადაში მომჩივანი/სატრანსპორტო საშუალება არ გამოცხადებულა საბაჟო კონტროლის ზონაში, მომჩივნის მხრიდან ადგილი ჰქონდა საბაჟო კოდექსის 165-ე მუხლით გათვალისწინებული სამართალდარღვევის ჩადენას. \nაღნიშნულიდან გამომდინარე, საბჭო მიიჩნევს, რომ მომჩივნის არგუმენტი უსაფუძვლოა, არ არსებობს მისი გათვალიწინების და საჩივრის ამ ნაწილში დაკმაყოფილების საფუძველი.\n\n\n2. საგადასახადო გირავნობა/იპოთეკის უფლების მართლზომიერება \nფაქტების აღწერა \nგადასახადის გადამხდელს 30.11.2022 წლის მდგომარეობით ერიცხებოდა არაღიარებული საგადასახადო დავალიანება 1 000 ლარი, ზედმეტობა 190,40 ლარი. საგადასახადო დავალიანების არსებობის გამო, საგადასახადო კოდექსის 239-ე მუხლის საფუძველზე, მომჩივნის მთელ ქონებაზე ვალის მართვის დეპარტამენტის 30.11.2022 წლის №007-38301 შეტყობინების საფუძველზე, გავრცელდა საგადასახადო გირავნობა/იპოთეკის უფლება.\n\n\nშემოსავლების სამსახურის გადაწყვეტილების შინაარსი \nსაგადასახადო კოდექსის 238-ე მუხლის პირველი ნაწილის „ა“ პუნქტზე, 239-ე მუხლის პირველი და მე-2 ნაწილზე. ფაქტობრივი გარემოებების გათვალისწინებით მიაჩნია, რომ მომჩივნის მიმართ გამოცემული სადავო ადმინისტრაციული აქტები შეესაბამება საქართველოს კანონმდებლობით გათვალისწინებულ მოთხოვნებს და ამ ნაწილში არ არსებობს საჩივრის დაკმაყოფილების საფუძველი. \n\n\nმომჩივნის არგუმენტაცია\nმომჩივანი მოითხოვს წარმოშობილი საგადასახადო გირავნობა იპოთეკის გაუქმებას.\n\n\nდავების განხილვის სამსახურის რეკომენდაცია \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 238-ე მუხლის „ა“ ქვეპუნქტის თანახმად, საგადასახადო ორგანოს უფლება აქვს, საგადასახადო დავალიანების გადახდევინების უზრუნველსაყოფად გამოიყენოს საგადასახადო გირავნობა/იპოთეკის უფლება. \nსაგადასახადო კოდექსის 239-ე მუხლის მე-2 ნაწილის თანახმად, საგადასახადო გირავნობის/იპოთეკის რეგისტრაციის უფლება წარმოიშობა საგადასახადო დავალიანების წარმოშობასთან ერთად და მარეგისტრირებელ ორგანოში რეგისტრაციის მომენტიდან და ვრცელდება საგადასახადო დავალიანების ფარგლებში, პირის საკუთრებაში არსებულ ან/და მის ბალანსზე რიცხულ ქონებაზე (გარდა ლიზინგით მიღებულისა), საგადასახადო დავალიანების წარმოქმნის შემდეგ შეძენილი ქონების ჩათვლით.\nდადგენილია, რომ 30.11.2022 წლის მდგომარეობით, მომჩივანს ერიცხებოდა არაღიარებული საგადასახადო დავალიანება 1 000 ლარი და ზედმეტობა 190,40 ლარი. \nიმ გარემოების გათვალისწინებით, რომ საგადასახადო გირავნობის/იპოთეკის რეგისტრაციის უფლება წარმოიშობა საგადასახადო დავალიანების წარმოშობასთან ერთად და მარეგისტრირებელ ორგანოში რეგისტრაციის მომენტიდან, საბჭოს მიაჩნია, რომ მომჩივნის ქონებაზე საგადასახადო გირავნობა/იპოთეკის უფლების გავრცელება მართლზომიერია და არ არსებობს ამ ნაწილში სადავო აქტის გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსაგადასახადო გირავნობა/იპოთეკა\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n14\n\nდოკუმენტის დათვალიერება\n\ninfohub@rs.ge",
    "title": "Document d992195e-c092-4efe-8f03-5607ff614f4b"
  }
}