{
  "id": "b8cd680d-7743-4967-ba1f-f1454f3525dd",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №23758/2/2024\n01 ნოემბერი 2024\nდოკუმენტის #:\n23758/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n31 ოქტომბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nვალის მართვის დეპარტამენტი\nსაკანონმდებლო ნორმა:\nხანდაზმულობის ვადა, ქონებაზე ყადაღის დადება, გადასახადის გადამხდელის ცრუმაგიერი პირი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№23758/2/2024\n31 ოქტომბერი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს ------- (ს/ნ -------) \nმოპასუხე: ვალის მართვის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 18.10.2024 წელს განიხილა და მიიღო გადაწყვეტილება შპს ------- 19.08.2024 წელს რეგისტრირებულ საჩივარზე (რეგისტრაციის №23758/2/2024).\n\n\nდავის საგანი: \nშპს ------- ცრუმაგიერ პირზე საგადასახადო დავალიანების გადახდევინების უზრუნველყოფის ღონისძიების გავრცელება - ქონებაზე ყადაღის დადება.\n\n\nგასაჩივრებული გადაწყვეტილება: \n1. ვალის მართვის დეპარტამენტის 23.07.2024 წლის №011-4539 ბრძანება ქონებაზე ყადაღის დადების შესახებ;\n2. შემოსავლების სამსახურის 16.08.2024 წლის №18943 ბრძანება.\n\n\nფაქტების აღწერა/დარიცხვის საფუძვლები \nშემოსავლების სამსახურმა 28.12.2020 წელს შუამდგომლობით მიმართა თბილისის საქალაქო სასამართლოს შპს -------, -------, -------, -------, -------, ------- და ------- შპს „-------“-ს (ს/ნ -------) ცრუმაგიერ პირებად აღიარების თაობაზე.\nთბილისის სააპელაციო სასამართლოს 27.11.2023 წლის ბრძანებით არ დაკმაყოფილდა, შპს „-------“-ს, შპს -------, -------, -------, -------, -------, ------- და ------- საჩივარი და უცვლელად დარჩა თბილისის საქალაქო სასამართლოს 10.01.2023 წლის ბრძანება, რომლის თანახმად, შპს -------, -------, -------, -------, -------, ------- და ------- აღიარებულ იქნენ შპს „-------“-ის ცრუმაგიერ პირებად.\nაღნიშნულიდან გამომდინარე, თბილისის სააპელაციო სასამართლოს 27.11.2023 წლის №------- (-------) ბრძანების საფუძველზე, საქართველოს საგადასახადო კოდექსის 241-ე და 246-ე მუხლებისა და საქართველოს ფინანსთა მინისტრის 31.12.2010 წლის №994 ბრძანების შესაბამისად, ვალის მართვის დეპარტამენტის 23.07.2024 წლის ქონებაზე ყადაღის დადების შესახებ №011- 4539 ბრძანებით, შპს „-------“-ის საგადასახადო დავალიანების გადახდევინების უზრუნველყოფის ღონისძიებების განხორციელების მიზნით, ყადაღა დაედო მისი ცრუმაგიერი პირის, შპს „-------“ საკუთრებაში არსებულ ან/და ბალანსზე რიცხულ ნებისმიერ ქონებას.\nაღნიშნული ბრძანება 23.07.2024 წელს გასაჩივრდა შემოსავლების სამსახურში, რომლის 16.08.2024 წლის №18943 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 246-ე მუხლის პირველ, მე-2, მე-5 ნაწილებზე, 238-ე მუხლის პირველ ნაწილზე, 241-ე მუხლის პირველ და მე-2 ნაწილებზე.\nშემოსავლების სამსახური ყურადღებას ამახვილებს იმ ფაქტობრივ გარემოებაზე, რომ თბილისის სააპელაციო სასამართლოს 27.11.2023 წლის ბრძანებით არ დაკმაყოფილდა, შპს „-------“-ის, შპს „-------“, -------, -------, -------, -------, ------- და ------- საჩივარი და უცვლელად დარჩა თბილისის საქალაქო სასამართლოს ადმინისტრაციულ საქმეთა კოლეგიის 10.01.2023 წლის ბრძანება, რომლის თანახმად, შპს „-------“, -------, -------, -------, -------, ------- და ------- აღიარებულ იქნენ შპს „-------“-ის ცრუმაგიერ პირებად.\nამასთან, შპს „-------“-ის 23.07.2024 წლის მდგომარეობით პირადი აღრიცხვის ბარათზე ერიცხება აღიარებული საგადასახადო დავალიანება. ამასთან, საქართველოს საგადასახადო კოდექსის მე4 მუხლის მე-11 ნაწილის „ბ“ ქვეპუნქტის თანახმად, ამ მუხლით გათვალისწინებული ხანდაზმულობის ვადები არ გამოიყენება ამ კოდექსის 246-ე მუხლის საფუძველზე საგადასახადო ორგანოს მიერ პირის გადასახადის გადამხდელის ცრუმაგიერ პირად აღიარების შესახებ შუამდგომლობის სასამართლოსთვის წარდგენასთან და ცრუმაგიერი პირის მიმართ ამ კოდექსით გათვალისწინებული საგადასახადო დავალიანების გადახდევინების უზრუნველყოფის ღონისძიებების გამოყენებასთან დაკავშირებით.\nზემოაღნიშნული სამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ ვალის მართვის დეპარტამენტის მიერ სადავო ადმინისტრაციული აქტი გამოცემულია საგადასახადო კანონმდებლობის შესაბამისად და არ არსებობს საჩივრის დაკმაყოფილების სამართლებრივი საფუძვლები.\nრაც შეეხება, მომჩივნის მოთხოვნას ადმინისტრაციულ-სამართლებრივი აქტის ბათილობასთან დაკავშირებით, შემოსავლების სამსახური განმარტავს, რომ მოცემულ შემთხვევაში სადავო აქტი არ ეწინააღმდეგება კანონს, ასევე არ არის დარღვეული მისი მომზადების ან გამოცემის კანონმდებლობით დადგენილი სხვა მოთხოვნები.\n\n\nმომჩივნის არგუმენტაცია \nთბილისის სააპელაციო სასამართლოს 27.11.2023 წლის №------- (-------) ბრძანების საფუძველზე და საქართველოს საგადასახადო კოდექსის 241-ე და 246-ე მუხლების შესაბამისად, შპს -------, -------, -------, -------, -------, -------, ------- ცნობილ იქნა შპს ------- ცრუმაგიერ პირებად.\nმომჩივანი მიუთითებს საგადასახადო კოდექსის მე-4 მუხლის მე-9 ნაწილზე და განმარტავს, რომ შპს „-------“-ის საგადასახადო დავალიანება წარმოშობილია 2017 წლის 30 ივნისისა და 15 აგვისტოს საგადასახადო შემოწმების აქტების საფუძველზე, ხანდაზმულობის ვადა უნდა აითვალოს 2018 წლის პირველი იანვარიდან. მიუხედავად იმ გარემოებისა, რომ შემოსავლების სამსახურის მიერ შუამდგომლობა შპს „-------“-ის ზემოაღნიშნულ პირების ცრუმაგიერ პირებად ცნობის თაობაზე თბილისი საქალაქო სასამართლოში დარეგისტრირდა კანონით დადგენილი ხანდაზმულობის ვადის გასვლამდე 3 დღით ადრე, 28.12.2020 წელს, აღნიშნულმა არ შეაჩერა ხანდაზმულობის ვადის დინება, რამდენადაც 28.12.2020 წელს მოქმედი საგადასახადო კოდექსის მე-4 მუხლის მე-10 ნაწილის თანახმად, ამ მუხლის მე9 ნაწილით გათვალისწინებულ შემთხვევებში ინდივიდუალური ადმინისტრაციულ-სამართლებრივი აქტის წარდგენის ხანდაზმულობის ვადა ჩერდება:\nა) პირის გადახდისუუნარობის შესახებ განცხადების წარმოებაში მიღებაზე სასამართლო გადაწყვეტილების, აგრეთვე გაკოტრების საქმის წარმოების დაწყების, რეაბილიტაციის შესახებ გადაწყვეტილების/განჩინების კანონიერ ძალაში შესვლიდან შესაბამისი რეჟიმის დასრულებამდე;\nბ) „საგადასახადო დავალიანებებისა და სახელმწიფო სესხების რესტრუქტურიზაციის შესახებ“ საქართველოს კანონით განსაზღვრული წესით, პირის საგადასახადო დავალიანების რესტრუქტურიზაციის პერიოდში;\nგ) საგადასახადო დავის პერიოდში.\n28.12.2020 წელს საგადასახადო კოდექსის მე-4 მუხლის მე-9 ნაწილით დადგენილი ხანდაზმულობის ვადა შეჩერებული არ იყო, ვინაიდან 15.04.2021 წლის მდგომარეობით საგადასახადო დავა შპს „-------“-სა და საგადასახადო ორგანოს შორის არ მიმდინარეობდა.\nცრუმაგიერობის თაობაზე შუამდგომლობის განხილვისას არ დგინდება გადასახადის დარიცხვის კანონიერება, გადასახადის ოდენობა ან/და დარიცხვის შინაარსი. მოცემულ შემთხვევაში გვაქვს პროცედურული საკითხი, ადმინისტრაციული დავა, რომელიც ადგენს ჰქონდა თუ არა შპს „-------“-ს მიზანი მასზე დარიცხული გადასახადების უზრუნველყოფის ღონისძიებებისათვის თავი აერიდებინა ზემოთ ხსენებული პირების მეშვეობით და ეს არ იყო საგადასახადო დავა.\nვალის მართვის დეპარტამენტის 23.07.2024 წლის №011-4539 ბრძანება გამოცემულია ამავე კოდექსით დადგენილი ხანდაზმულობის ვადის გასვლის შემდგომ. \nკომპანიის პოზიციას ამყარებს კიდევ ორი არსებითი გარემოება, კერძოდ 28.06.2019 წლის საგადასახადო კოდექსსა და საქართველოს ადმინისტრაციულ საპროცესო კოდექსში შეტანილი ცვლილებების ძირითადი მიზანი იყო პირების ცრუმაგიერად ცნობა არ წარმართულიყო სასარჩელო წარმოების გზით. მისი განხილვა შესაძლებელი ყოფილიყო შუამდგომლობის საფუძველზე, მხოლოდ ორი ინსტანციის სასამართლოს მიერ, მაქსიმალურად შემჭიდროვებულ ვადებში 14 დღეში პირველი ინსტანციის სასამართლოში, 10 დღეში მეორე და უკანასკნელი ინსტანციის სასამართლოში. გადაწყვეტილების გასაჩივრების ვადა კი დადგინდა 48 საათი. \nამასთან, ვინაიდან ხანდაზმულობის ვადების შეჩერება არ ხდებოდა ცრუმაგიერობის თაობაზე შუამდგომლობის წარდგენისას, 4.04.2023 წელს საგადასახადო კოდექსის მე-4 მუხლის მე-11 ნაწილი ჩამოყალიბდა შემდეგი რედაქციით: ამ მუხლით გათვალისწინებული ხანდაზმულობის ვადები არ გამოიყენება: ა) საგადასახადო ორგანოს მიერ სასამართლოს/დავის განმხილველი ორგანოს გადაწყვეტილების აღსრულების პერიოდში; ბ) ამ კოდექსის 246-ე მუხლის საფუძველზე საგადასახადო ორგანოს მიერ პირის გადასახადის გადამხდელის ცრუმაგიერ პირად აღიარების შესახებ შუამდგომლობის სასამართლოსთვის წარდგენასთან და ცრუმაგიერი პირის მიმართ ამ კოდექსით გათვალისწინებული საგადასახადო დავალიანების გადახდევინების უზრუნველყოფის ღონისძიებების გამოყენებასთან დაკავშირებით. ნორმატიული აქტების შესახებ საქართველოს კანონის 24-ე მუხლის თანახმად, ნორმატიულ აქტს უკუძალა არა აქვს.\nსაქართველოს საგადასახადო კოდექსში ცვლილების შეტანის შესახებ საქართველოს 5.04.2023 წლის კანონში არ არის მითითებული უკუძალის თაობაზე. ამასთან, საქართველოს საგადასახადო კოდექსის მე4 მუხლის მე-11 ნაწილის ახალი რედაქცია ცალსახად ადგენს და ამძიმებს პასუხისმგებლობას, რის გამოც დაუშვებელია მისთვის უკუძალის მინიჭება. შემოსავლების სამსახურის ვალის მართვის დეპარტამენტი არ იყო უფლებამოსილი გამოეცა შპს ------- საკუთრებაში არსებულ ან/და ბალანსზე რიცხულ ნებისმიერ ქონებაზე ყადაღის დადების შესახებ ბრძანება.\nზოგადი ადმინისტრაციული კოდექსის 601 მუხლის პირველი და მე-2 ნაწილებზე მითითებით, ვალის მართვის დეპარტამენტის მიერ სადავო აქტის გამოცემისას დარღვეულია საგადასახადო კოდექსის მე-4 მუხლის მე-9 ნაწილის მოთხოვნები და ნორმატიული აქტების შესახებ საქართველოს კანონის 24-ე მუხლის დარღვევით, საგადასახადო კოდექსის მე-4 მუხლის მე-11 ნაწილისათვის მინიჭებული აქვს უკუძალა.\nაღნიშნულიდან გამომდინარე, ითხოვს სადავო აქტების ბათილობას.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 246-ე მუხლის მე-5 ნაწილის თანახმად, საგადასახადო ორგანოს უფლება აქვს, გადასახადის გადამხდელის აღიარებული საგადასახადო დავალიანების გადახდევინების მიზნით გადასახადის გადამხდელის ცრუმაგიერი პირის მიმართ განახორციელოს ამ თავით გათვალისწინებული საგადასახადო დავალიანების გადახდევინების უზრუნველყოფის ღონისძიებები.\nსაგადასახადო კოდექსის 238-ე მუხლის პირველი ნაწილის „გ“ ქვეპუნქტის და მე-2 ნაწილის მიხედვით:\n1. საგადასახადო ორგანოს უფლება აქვს, საგადასახადო დავალიანების გადახდევინების უზრუნველსაყოფად განახორციელოს - ქონებაზე ყადაღის დადება.\n2. საგადასახადო დავალიანების გადახდევინების უზრუნველყოფის ღონისძიებების განხორციელების რიგითობას ირჩევს საგადასახადო ორგანო, თუ ამ კოდექსით სხვა რამ არ არის დადგენილი.\nსაგადასახადო კოდექსის 241-ე მუხლის პირველი და მე-2 ნაწილების შესაბამისად:\n1. საგადასახადო ორგანოს უფლება აქვს, სასამართლოს გადაწყვეტილების გარეშე დაადოს ყადაღა პირის საკუთრებაში არსებულ ან/და მის ბალანსზე რიცხულ (გარდა ლიზინგით მიღებული ქონებისა) ნებისმიერ ქონებას, აღიარებული საგადასახადო დავალიანების გადახდევინების უზრუნველყოფის მოცულობის ფარგლებში. ქონებაზე ყადაღის დადების შესახებ საგადასახადო ორგანოს უფლებამოსილი პირი გამოსცემს ინდივიდუალურ ადმინისტრაციულ-სამართლებრივ აქტს.\n2. ამ კოდექსის მიზნებისათვის ქონებაზე ყადაღის დადება არის პირის ქონების აღწერა ამ ქონების განკარგვის (პირის მიერ ქონების ნებისმიერი ფორმით გასხვისების, დაგირავების, იპოთეკის, უზუფრუქტის, სერვიტუტის ან აღნაგობით დატვირთვის, თხოვების, ქირავნობისა და იჯარის ხელშეკრულებების დადების, სხვისთვის დროებით ან მუდმივ მფლობელობაში გადაცემის) აკრძალვა. საგადასახადო ორგანოს წარმომადგენელი ყადაღადადებულ ნივთებს აღნუსხავს ქონებაზე ყადაღის დადების აქტში.\nმომჩივნის არგუმენტზე შემოსავლების სამსახურის მიუთითებს, რომ საგადასახადო კოდექსის მე-4 მუხლის მე-11 ნაწილის „ბ“ ქვეპუნქტის თანახმად, ამ მუხლით გათვალისწინებული ხანდაზმულობის ვადები არ გამოიყენება ამ კოდექსის 246-ე მუხლის საფუძველზე საგადასახადო ორგანოს მიერ პირის გადასახადის გადამხდელის ცრუმაგიერ პირად აღიარების შესახებ შუამდგომლობის სასამართლოსთვის წარდგენასთან და ცრუმაგიერი პირის მიმართ ამ კოდექსით გათვალისწინებული საგადასახადო დავალიანების გადახდევინების უზრუნველყოფის ღონისძიებების გამოყენებასთან დაკავშირებით.\nსაბჭო ყურადღებას ამახვილებს ფაქტობრივ გარემოებებზე, რომ შემოსავლების სამსახურმა თბილისის საქალაქო სასამართლოს 28.12.2020 წელს მიმართა შუამდგომლობით ზემოთ ხსენებული პირების ცრუმაგიერ პირებად აღიარების თაობაზე, რაც დაკმაყოფილდა და ძალაში შევიდა თბილისის სააპელაციო სასამართლოს 27.11.2023 წლის ბრძანებით, რა დროსაც საგადასახადო კოდექსის მე-4 მუხლის მე-11 ნაწილის „ბ“ ქვეპუნქტი მოქმედებდა საგადასახადო კოდექსში ცვლილებების შეტანის შესახებ 5.04.2023 წლის №2768 კანონით ჩამოყალიბებული რედაქციით.\nაღნიშნულიდან გამომდინარე, საბჭოს მიაჩნია, რომ სადავო ადმინისტრაციული აქტები გამოცემულია საგადასახადო კანონმდებლობის შესაბამისად და არ არსებობს მომჩივნის არგუმენტების გათვალისწინების და საჩივრის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nხანდაზმულობა\nქონებაზე ყადაღის დადება\nგადასახადის გადამხდელის ცრუმაგიერი პირი\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n60\n\nდოკუმენტის დათვალიერება\n\ninfohub@rs.ge",
    "title": "Document b8cd680d-7743-4967-ba1f-f1454f3525dd"
  }
}