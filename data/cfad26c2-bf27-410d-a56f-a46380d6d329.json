{
  "id": "cfad26c2-bf27-410d-a56f-a46380d6d329",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21346/2/2023\n23 თებერვალი 2024\nდოკუმენტის #:\n21346/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n13 თებერვალი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nვალის მართვის დეპარტამენტი\nსაკანონმდებლო ნორმა:\nსაგადასახადო დავალიანების გადახდევინების უზრუნველყოფა საგადასახადო ორგანოს მიერ\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№ 21346/2/2023\n13 თებერვალი 2024\n﻿გ ა დ ა წ ყ ვ ე ტ ი ლ ე ბ ა \n\n\n\n\nმომჩივანი:   „----------“ (ს/ნ ----------) \nმოპასუხე: ვალის მართვის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 1.12.2023 წელს განიხილა და მიიღო გადაწყვეტილება ------------- 17.11.2023 წელს რეგისტრირებულ საჩივარზე (№21346/2/2023). \n\n\nდავის საგანი:\nსაგადასახადო დავალიანების გადახდევინების უზრუნველყოფის ღონისძიებები.\n\n\nგასაჩივრებული გადაწყვეტილება:\n1. ვალის მართვის დეპარტამენტის 31.07.2023 წლის №21-17/61738 გადაწყვეტილება;\n2. შემოსავლების სამსახურის 30.10.2023 წლის №26749 ბრძანება. \n\n\nპროცედურული გარემოებები/ფაქტების აღწერა\nგადასახადების ადმინისტრირების საინფორმაციო სისტემის მონაცემებით დგინდება, რომ შპს „------------“ (ს/ნ ------------) 8.01.2020 წლის მდგომარეობით ერიცხებოდა საგადასახადო დავალიანება. აღნიშნულის გათვალისწინებით, საგადასახადო კოდექსის 239-ე მუხლის საფუძველზე, შპს „------------“ (ს/ნ ------------) მთელ ქონებაზე 8.01.2020 წლის №006-286 შეტყობინების საფუძველზე გავრცელდა საგადასახადო გირავნობა/იპოთეკის უფლება.\nსაქართველოს იუსტიციის სამინისტროს საჯარო რეესტრის 3.05.2023 წლის ამონაწერის თანახმად, უძრავი ქონების (ს/კ ------------) ახალ მესაკუთრედ ფიქსირდება ------------ (პ/ნ ------------), საკუთრების უფლების რეგისტრაციის თარიღია 3.05.2023 წელს. საკუთრების უფლების დამადასტურებელი დოკუმენტია №230544078 ხელშეკრულება (დამოწმების თარიღი 2023 წლის 28 აპრილი) და გადაწყვეტილება №2/32682-21 (დამოწმების თარიღი 9.03.2022 წელს).\nსაგადასახადო კოდექსის 239-ე მუხლის მე-5 ნაწილის საფუძველზე, ახალი მფლობელის მიმართ, აღნიშნულ ქონებაზე კვლავ გავრცელდა საგადასახადო გირავნობა/იპოთეკის უფლება.\nმომჩივანმა 13.07.2023 წლის №--------- განცხადებით მიმართა, ვალის მართვის დეპარტამენტს და მოითხოვა მის კუთვნილ უძრავ ქონებაზე (ს/კ ------------) გირავნობა/იპოთეკის გაუქმებას საქართველოს საგადასახადო კოდექსის 238-ე მუხლის მე-7 ნაწილის „ა“ ქვეპუნქტის საფუძველზე.\nგადასახადის გადამხდელის მოთხოვნა არ დაკმაყოფილდა, რაზეც განმცხადებელს პასუხი ეცნობა ვალის მართვის დეპარტამენტის 31.07.2023 წლის №21-17/61738 გადაწყვეტილებით, აღნიშნული 9.10.2023 წელს გასაჩივრდა შემოსავლების სამსახურში, რომლის 30.10.2023 წლის №26749 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს იმ გარემოებაზე, რომ საგადასახადო კოდექსის 238-ე მუხლის მე-7 ნაწილის საფუძველზე გირავნობის/იპოთეკის უფლების გაუქმება წარმოადგენს შემოსავლების სამსახურის დისკრეციულ უფლებას, რომლის გაუქმებაც განსახილველ შემთხვევაში მიზანშეწონილად არ იქნა მიჩნეული.\nშესაბამისი სამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ ვალის მართვის დეპარტამენტის მიერ სადავო გადაწყვეტილება გამოცემულია კანონმდებლობის შესაბამისად და არ არსებობს გადასახადის გადამხდელის მოთხოვნის დაკმაყოფილების სამართლებრივი საფუძველი.\n\n\nმომჩივნის არგუმენტაცია\nმომჩივნის წარმომადგენელი აღნიშნავს, რომ საჩივარი წარადგინა შემოსავლების სამსახურში და მოითხოვა ------------ უძრავი ქონებიდან საგადასახადო დავალიანების გაუქმება, რადგან როგორც განცხადებაში აღინიშნა დავალიანება მას არ ეკუთვნოდა, ქონება, რომელზეც მას აღნიშნული საგადასახადო დავალიანება უფიქსირდებოდა დროებით თაღლითური გზით აღმოჩნდა შპს „------------“ ხელში. ამ უკანასკნელის დირექტორი ამ და სხვა სისხლის სამართლის დანაშაულის გამო იხდის ამჟამად სასჯელს, ხოლო შპს „------------“ ახალმა კეთილსინდისიერმა დირექტორმა უკან დაუბრუნა მის მარწმუნებელს თავისი ქონება სასამართლოში სარჩელის ცნობით.\nის დავალიანება რაც ------------ უძრავ ქონებაზე არის დარიცხული არ უნდა წარმოშობილიყო, რომ არა ეს ინციდენტი. ეს გარიგება არ არის ნამდვილი და ის იურიდიული მდგომარეობა უნდა აღდგეს, რაც ამ ინციდენტამდე იყო მოცემული.\nშპს „------------“ ქონების ------------ უკან დაბრუნება გარიგების საფუძველზე არ წარმოშობილა, არამედ სასამართლოს გზით მოხდა აღნიშნული ქონების, როგორც დაზარალებულთათვის უკან დაბრუნება. შესაბამისად სამართლებრივად ის მდგომარეობა უნდა აღდგეს რა მდგომარეობაც შპს „------------“ ქონების გადაცემამდე იყო.\nშესაბამისად საგადასახადო კოდექსის მე-8 მუხლის მიხედვით პირი მხოლოდ ამ გადასახადების გადახდაზეა ვალდებული, რომელთა მიმართაც ეს პირი გადასახადის გადამხდელია. ამავე დროს ამ მუხლის მე-2 პუნქტის მიხედვით დაუშვებელია ამ კოდექსით გაუთვალისწინებელი გადასახადის გადახდის ვალდებულების სხვისთვის დაკისრება.\nშესაბამისად რეალური საფუძველი არსებობს იმისთვის, რომ საგადასახადო კოდექსის 238 მუხლის მე-7 პუნქტის ა ქვეპუნქტის საფუძველზე მოხდეს ------------- საგადასახადო ვალდებულების გაუქმება.\nეს ერთადერთი შემთხვევა არ არის დაზარალებულთა რიცხვი საკმაოდ მაღალია და არაერთ მოქალაქეს დაუბრუნდა ქონება ზოგს სასამართლოს გზით და ზოგს თბილისის მერიის მხრიდან ინვესტორების მოზიდვის და ალტერნატიული ფრთების გამოყოფით.\nშემოსავლების სამსახურის 30.10.2023 წლის №26749 ბრძანება დაუსაბუთებელია და არ პასუხობს მათ მიერ წამოჭრილ საკითხებს.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო.\nსაგადასახადო კოდექსის 238-ე მუხლის პირველი ნაწილის თანახმად, საგადასახადო ორგანოს უფლება აქვს, საგადასახადო დავალიანების გადახდევინების უზრუნველსაყოფად გამოიყენოს საგადასახადო გირავნობა/იპოთეკის უფლება. ამავე მუხლის მე-6 ნაწილის თანახმად, საგადასახადო დავალიანების გაუქმებასთან ერთად უქმდება მისი გადახდევინების უზრუნველსაყოფად დაწყებული ამ თავით გათვალისწინებული ნებისმიერი ღონისძიება, თუ ამ კოდექსით სხვა რამ არ არის დადგენილი.\nსაგადასახადო კოდექსის 239-ე მუხლის პირველი ნაწილის თანახმად, საგადასახადო გირავნობა/იპოთეკა არის სახელმწიფოს უფლება, საგადასახადო დავალიანების გადახდევინება უზრუნველყოს გადასახადის გადამხდელის, სხვა ვალდებული პირის ქონებიდან.\nსაგადასახადო კოდექსის 239-ე მუხლის მე-2 ნაწილის თანახმად, საგადასახადო გირავნობის/იპოთეკის რეგისტრაციის უფლება წარმოიშობა საგადასახადო დავალიანების წარმოშობასთან ერთად და მარეგისტრირებელ ორგანოში რეგისტრაციის მომენტიდან და ვრცელდება საგადასახადო დავალიანების ფარგლებში, პირის საკუთრებაში არსებულ ან/და მის ბალანსზე რიცხულ ქონებაზე (გარდა ლიზინგით მიღებულისა), საგადასახადო დავალიანების წარმოქმნის შემდეგ შეძენილი ქონების ჩათვლით. საგადასახადო გირავნობის/იპოთეკის უფლების გამოყენება შესაძლებელია ამ კოდექსის 265-ე მუხლით გათვალისწინებულ შემთხვევაში.\nსაგადასახადო კოდექსის 239-ე მუხლის მე-5 ნაწილის თანახმად, თუ საგადასახადო გირავნობით/იპოთეკით დატვირთული ქონება გაიყიდება ან რაიმე გზით გადაეცემა სხვა მფლობელს საგადასახადო გირავნობის/იპოთეკის უფლების გაუქმების გარეშე, საგადასახადო გირავნობის/იპოთეკის უფლება კვლავ გავრცელდება ამ ქონებაზე მისი ახალი მფლობელის მიმართ. აღნიშნულ ქონებაზე ყადაღის დადება და მისი რეალიზაცია ხორციელდება ამ კოდექსის 241-ე და 242-ე მუხლების შესაბამისად.\nსაგადასახადო კოდექსის 238-ე მუხლის მე-7 ნაწილის „ა“ ქვეპუნქტის თანახმად, ამ თავით გათვალისწინებული ღონისძიებები შეიძლება გაუქმდეს საქართველოს ფინანსთა მინისტრის ან შემოსავლების სამსახურის უფროსის გადაწყვეტილებით.\nვალის მართვის დეპარტამენტის 1.01.2023 წლის №------------ წერილის მიხედვით, შემოსავლების სამსახურის გადასახადების ადმინისტრირების საინფორმაციო სისტემის მონაცემებზე დაყრდნობით, შპს „------------“ 8.01.2020 წლის მდგომარეობით ერიცხებოდა საგადასახადო დავალიანება, გადასახადი 191323,52 ლარი, საურავი 54632,51 ლარი.\nსაგადასახადო დავალიანების არსებობის გამო, საგადასახადო კოდექსის 239-ე მუხლის საფუძველზე, შპს „------------“ მთელ ქონებაზე 8.01.2020 წლის №006-286 შეტყობინების საფუძველზე, გავრცელდა საგადასახადო გირავნობა/იპოთეკის უფლება.\nსაქართველოს მთავრობის 14.12.2011 წლის №473 დადგენილებით დამტკიცებული „დავის განმხილველი ორგანოების რეგლამენტის“ 33-ე მუხლის პირველი პუნქტის „ბ“ ქვეპუნქტის თანახმად, დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები.\nმომჩივნის განმარტებით, ქონებაზე, რომელზეც გავრცელდა საგადასახადო გირავნობა/იპოთეკის უფლება, ------------ მიერ საკუთრების უფლება აღდგენილ იქნა თბილისის საქალაქო სასამართლოს მიერ №------------ საქმეზე 9.03.2022 წელს მიღებული გადაწყვეტილებით. \nსაბჭო მიიჩნევს, რომ შემოსავლების სამსახურის მიერ საჩივრის განხილვის პროცესში სასამართლოს ზემოაღნიშნული გადაწყვეტილების შესაბამისად არ შეფასებულა ქონებაზე საკუთრების უფლების წარმოშობის თარიღი და საფუძველი. \nსაბჭო მიიჩნევს, რომ მომჩივნის მიერ წარმოდგენილი არგუმენტები საჭიროებს დამატებით შესწავლას და იმ გარემოების გათვალისწინებით, რომ საქმისათვის არსებითად მნიშვნელოვანი ფაქტობრივი გარემოებები სადავოა, ხოლო საქართველოს ფინანსთა სამინისტროს სისტემაში საჩივრის განხილვის პირველ ეტაპზე საჩივარი განხილულია მომჩივნის მონაწილეობის გარეშე, მიიჩნევს, რომ სადავო საკითხი საჭიროებს დამატებით შესწავლას მომჩივნის მონაწილეობით, რისთვისაც საჩივარი, ხელახლა განსახილველად უნდა დაუბრუნდეს შემოსავლების სამსახურს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. გაუქმდეს შემოსავლების სამსახურის 30.10.2023 წლის №26749 ბრძანება;\n3. საჩივარი, მომჩივნის მონაწილეობით, ხელახლა განსახილველად დაუბრუნდეს შემოსავლების სამსახურს;\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსაგადასახადო ვალდებულების შესრულების უზრუნველყოფა გადასახადის გადამხდელის მიერ\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n48\n\nდოკუმენტის დათვალიერება\n\ninfohub@rs.ge",
    "title": "Document cfad26c2-bf27-410d-a56f-a46380d6d329"
  }
}