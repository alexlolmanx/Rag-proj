{
  "id": "f81957a0-3274-4f86-8bfd-98bd9111c333",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 14203\n21 ივნისი 2023\nდოკუმენტის #:\n14203\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n20 ივნისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nვალის მართვის დეპარტამენტი\nსაკანონმდებლო ნორმა:\nსაგადასახადო დავალიანების გადახდევინების უზრუნველყოფა საგადასახადო ორგანოს მიერ, საგადასახადო გირავნობა/იპოთეკა\nჩამოტვირთვა\nგაზიარება\nბრძანება N 14203\n20.06.2023\n\n\n\n\nფ/პ --------- (პ/ნ ---------) \n(მის.: ------------) \n2023 წლის 23 მაისის საჩივრის \nდაკმაყოფილებაზე უარის თქმის თაობაზე \n\n\n\n\nშემოსავლების სამსახურმა დავების განხილვის საბჭოს 2023 წლის 2 ივნისის (ოქმი №60) სხდომაზე განიხილა ფ/პ -------- (პ/ნ ------) №87297/21 საჩივარი, რომლითაც გადამხდელი ითხოვს უძრავ ქონებაზე (ს/კ --------) შემოსავლების სამსახურის 2019 წლის 27 დეკემბრის №047-4624 შეტყობინებით გავრცელებული საგადასახადო გირავნობა/იპოთეკის გაუქმებას.\n\n\n\n\nგადასახადის გადამხდელის არგუმენტაცია: \nგადამხდელი საჩივარში განმარტავს, რომ 2015 წელს ქალაქი -----, --------- №--- ში მდებარე მიწის ნაკვეთზე, შპს -------მა, რომლის დამფუძნებელი და დირექტორი იყო -------- დაიწყო მრავალბინიანი კორპუსის მშენებლობა. მშენებლობის განხორციელების მიზნით, შპს---------მა ნარდობის ხელშეკრულება გააფორმა შპს ----------თან. ხელშეკრულების გაფორმების შემდეგ დაიწყო სამშენებლო სამუშაოების განხორციელება და უკვე 2017 წლისათვის კორპუსი აშენებული იყო. შპს --------- - ის დირექტორმა მშენებლობის მიმდინარეობის პროცესში დაიწყო ბინების გაყიდვა. მან საჯარო რეესტრში წარადგინა განშლის ოქმი, შესაბამისად ყველა ბინას მინიჭებული ჰქონდა ნომერი და ინდივიდუალურად ხორციელდებოდა წინარე ნასყიდობის ხელშეკრულების გაფორმება. ნასყიდობის ხელშეკრულების გაფორმების შემდეგ საჯარო რეესტრის ეროვნულ სააგენტოში მოხდა მყიდველთა დარეგისტრირება ვალდებულების გრაფაში. წინარე ნასყიდობის ხელშეკრულების გაფორმების მომენტისათვის დაფარული ქონდა უძრავი ქონების შესაძენი ღირებულების დიდი ნაწილი. მაგრამ იმის გამო, რომ შპს ------- -ს და შპს --------ს შორის მიმდინარეობდა სასამართლო დავა. სარჩელის აღძვრასთან ერთად გატარდა სარჩელის უზრუნველყოფის ღონისძიება და --------- -სს აეკრძალა (ს/კ --------) მდებარე უძრავი ქონების განკარგვა, გასხვისება და იპოთეკით დატვირთვა.\nაკრძალვის განხოციელების შემდეგ კეთილსინდისიერ მოქალაქეებს შეექმნათ პრობლემა და ვეღარ შეძლეს ბინების საკუთრებაში რეგისტრაცია. საქმე სასამართლოში დასრულდა მორიგებით და შპს ---------ს, შპს სამშენებლო კომპანია --------მა საკუთრებაში გადასცა ის ბინები, რომლებიც მის სახელზე იყო რეგისტრირებული. შპს ---------თან საკითხის დარეგულირებამდე თავად ---------ს დაედო საგადასახადო გირავნობა/იპოთეკა. მას ქონება შპს --------დან არ შეუძენია, ქონების შეძენა და თანხის გადახდა მოხდა შპს --------სათვის 2017 წლამდე, მანამდე სანამ სასამართლო დავა დასრულდებოდა და შესაბამისად წარმოადგენს კეთილსინდისიერ შემძენს. აღნიშნულიდან გამომდინარე, ითხოვს მის კუთვნილ ქონებაზე (ს/კ --------) გავრცელებული საგადასახადო გირავნობა/იპოთეკის გაუქმებას.\n\n\nფაქტების აღწერა: \nვალის მართვის დეპარტამენტის მიერ წარმოდგენილი ინფორმაციით დგინდება, რომ საქართველოს იუსტიციის სამინისტროს საჯარო რეესტრის 2019 წლის 4 დეკემბერს მომზადებული ამონაწერის თანახმად უძრავი ქონების (ს/კ ------) მესაკუთრედ ფიქსირდება შპს „-------“ (ს/ნ -----) საკუთრების უფლების რეგისტრაციის თარიღია 2019 წლის 22 თებერვალი. საკუთრების უფლების დამადასტურებელი დოკუმენტია გორის რაიონული სასამართლოს განჩინება №2/896-17, (დამოწმების თარიღი 2019 წლის 31 იანვარი). \nშპს „-------“-ს (ს/ნ --------) 2019 წლის 27 დეკემბრის მდგომარეობით ერიცხებოდა საგადასახადო დავალიანება. აღნიშნულის გათვალისწინებით საქართველოს საგადასახადო კოდექსის 239-ე მუხლის საფუძველზე, შპს „--------“-ს (ს/ნ --------) მთელ ქონებაზე 2019 წლის 27 დეკემბრის №047-4624 შეტყობინების საფუძველზე გავრცელდა საგადასახადო გირავნობა/იპოთეკის უფლება. \nსაქართველოს იუსტიციის სამინისტროს საჯარო რეესტრის 2023 წლის 3 იანვარს მომზადებული ამონაწერის თანახმად უძრავი ქონების (ს/კ --------) ახალ მესაკუთრედ ფიქსირდება ფ/პ -------- (პ/ნ -------), საკუთრების უფლების რეგისტრაციის თარიღია 2020 წლის 27 აგვისტო. საკუთრების უფლების დამადასტურებელი დოკუმენტია უძრავი ნივთის გაცვლის ხელშეკრულება, (დამოწმების თარიღი 2020 წლის 11 აგვისტო). საქართველოს საგადასახადო კოდექსის 239-ე მუხლის შესაბამისად ახალი მფლობელის ქონებაზე კვლავ გავრცელდა საგადასახადო გირავნობა/იპოთეკის უფლება. \nშემოსავლების სამსახურის გადასახადების ადმინისტრირების საინფორმაციო სისტემის მონაცემების თანახმად, 2023 წლის 2 ივნისის მდგომარეობით შპს „-------“-ს (ს/ნ ----------) ერიცხება საგადასახადო დავალიანება. \n\n\nშემოსავლების სამსახურმა განიხილა აღნიშნული საჩივარი და მიიჩნია, რომ გადამხდელის მოთხოვნა არ უნდა დაკმაყოფილდეს შემდეგ გარემოებათა გამო: \nსაქართველოს საგადასახადო კოდექსის 302-ე მუხლის მე-6 ნაწილის თანახმად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები. \nსაქართველოს საგადასახადო კოდექსის 238-ე მუხლის პირველი ნაწილის მიხედვით, საგადასახადო ორგანოს უფლება აქვს, საგადასახადო დავალიანების გადახდევინების უზრუნველსაყოფად განახორციელოს შემდეგი ღონისძიებები: \nა) საგადასახადო გირავნობა/იპოთეკა; \nბ) მესამე პირზე გადახდევინების მიქცევა; \nგ) ქონებაზე ყადაღის დადება; \nდ) ყადაღადადებული ქონების რეალიზაცია; \nე) საბანკო ანგარიშზე საინკასო დავალების წარდგენა; \nვ) გადასახადის გადამხდელის სალაროდან ნაღდი ფულის ამოღება. \nამავე მუხლის მე-2 ნაწილის თანახმად, საგადასახადო დავალიანების გადახდევინების უზრუნველყოფის ღონისძიებების განხორციელების რიგითობას ირჩევს საგადასახადო ორგანო, თუ ამ კოდექსით სხვა რამ არ არის დადგენილი. მე-6 ნაწილის შესაბამისად კი საგადასახადო დავალიანების გაუქმებასთან ერთად უქმდება მისი გადახდევინების უზრუნველსაყოფად დაწყებული ამ თავით გათვალისწინებული ნებისმიერი ღონისძიება, თუ ამ კოდექსით სხვა რამ არ არის დადგენილი.\nსაქართველოს საგადასახადო კოდექსის 239-ე მუხლის პირველი ნაწილის შესაბამისად, საგადასახადო გირავნობა/იპოთეკა არის სახელმწიფოს უფლება, საგადასახადო დავალიანების გადახდევინება უზრუნველყოს გადასახადის გადამხდელის, სხვა ვალდებული პირის ქონებიდან. ამავე მუხლის მე-2 ნაწილის თანახმად, საგადასახადო გირავნობის/იპოთეკის რეგისტრაციის უფლება წარმოიშობა საგადასახადო დავალიანების წარმოშობასთან ერთად და მარეგისტრირებელ ორგანოში რეგისტრაციის მომენტიდან და ვრცელდება საგადასახადო დავალიანების ფარგლებში, პირის საკუთრებაში არსებულ ან/და მის ბალანსზე რიცხულ ქონებაზე (გარდა ლიზინგით მიღებულისა), საგადასახადო დავალიანების წარმოქმნის შემდეგ შეძენილი ქონების ჩათვლით. საგადასახადო გირავნობის/იპოთეკის უფლების გამოყენება შესაძლებელია ამ კოდექსის 265-ე მუხლით გათვალისწინებულ შემთხვევაში. \nსაქართველოს საგადასახადო კოდექსის 239-ე მუხლის მე-5 ნაწილის შესაბამისად, თუ საგადასახადო გირავნობით/იპოთეკით დატვირთული ქონება გაიყიდება ან რაიმე გზით გადაეცემა სხვა მფლობელს საგადასახადო გირავნობის/იპოთეკის უფლების გაუქმების გარეშე, საგადასახადო გირავნობის/იპოთეკის უფლება კვლავ გავრცელდება ამ ქონებაზე მისი ახალი მფლობელის მიმართ. აღნიშნულ ქონებაზე ყადაღის დადება და მისი რეალიზაცია ხორციელდება ამ კოდექსის 241-ე და 242-ე მუხლების შესაბამისად.\nსაბჭო ყურადღებას ამახვილებს იმ გარემოებებზე, რომ შპს „-------“-ის (ს/ნ -------) მთელ ქონებაზე საგადასახადო გირავნობა/იპოთეკა გავრცელდა 2019 წლის 27 დეკემბრის №047-4624 შეტყობინების საფუძველზე, ხოლო შპს „--------“-ის (ს/ნ -----) საგადასახადო გირავნობა/იპოთეკით დატვირთულ ქონებაზე (ს/კ --------) ფ/პ --------- (პ/ნ --------) საკუთრების უფლება დარეგისტრირდა 2020 წლის 27 აგვისტოს. ამასთან, 2023 წლის 2 ივნისის მდგომარეობით შპს „-------“-ს (ს/ნ ---------) ერიცხება საგადასახადო დავალიანება. \nზემოაღნიშნული სამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ შპს „------“-ის (ს/ნ --------) საგადასახადო დავალიანების გამო ფ/პ --------- (პ/ნ -------) ქონებაზე (ს/კ ------) ვალის მართვის დეპარტამენტის მიერ საგადასახადო დავალიანების გადახდევინების უზრუნველსაყოფად საქართველოს საგადასახადო კოდექსის 239-ე მუხლის საფუძველზე საგადასახადო გირავნობის/იპოთეკის გავრცელება მართლზომიერია და არ არსებობს მისი გაუქმების სამართლებრივი საფუძველი. \n\n\nსაქართველოს საგადასახადო კოდექსის 304-ე მუხლის საფუძველზე, \n\n\nვ ბ რ ძ ა ნ ე ბ : \n\n\n1. ფ/პ -------- (პ/ნ --------) საჩივარი არ დაკმაყოფილდეს; \n2. ბრძანება შეიძლება გასაჩივრდეს საქართველოს ფინანსთა სამინისტროსთან არსებული დავების განხილვის საბჭოში (მის: ქ. თბილისი, ვახტანგ გორგასლის ქ. №16) ან თბილისის საქალაქო სასამართლოში (მის: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nუზრუნველყოფის ღონისძიებები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n12\n\nდოკუმენტის დათვალიერება\n\ninfohub@rs.ge",
    "title": "Document f81957a0-3274-4f86-8bfd-98bd9111c333"
  }
}