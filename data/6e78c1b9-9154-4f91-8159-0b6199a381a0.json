{
  "id": "6e78c1b9-9154-4f91-8159-0b6199a381a0",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24545/2/2024\n07 თებერვალი 2025\nდოკუმენტის #:\n24545/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n06 თებერვალი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაჩივრის განხილვა, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n№ 24545/2/2024\n06 თებერვალი 2025\nგ ა დ ა წ ყ ვ ე ტ ი ლ ე ბ ა\n\n\nმომჩივანი: : შპს -------- (ს/ნ -------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 31.01.2025 წელს განიხილა და მიიღო გადაწყვეტილება შპს „--------“-ის 29.12.2024 წელს რეგისტრირებულ საჩივარზე (რეგისტრაციის №24545/2/2024). \n\n\nდავის საგანი:\nშემოსავლების სამსახურის 2024 წლის 16 ივლისის №16824 ბრძანების აღსრულების შედეგები.\n\n\nგასაჩივრებული გადაწყვეტილება: \n1. აუდიტის დეპარტამენტის 2024 წლის 31 ოქტომბრის №002-196 საგადასახადო მოთხოვნა;\n2. შემოსავლების სამსახურის 2024 წლის 19 დეკემბრის №26631 ბრძანება.\n\n\nდარიცხული თანხა: 178 109.34 ლარი.\nმათ შორის:\nგადასახადი - 103 798 \nდღგ - 51 122\nსაშემოსავლო გადასახადი - 52 676\nჯარიმა - 52 211 \nსაურავი - 22 100.34\n\n\nფაქტების აღწერა\nშემოსავლების სამსახურის აუდიტის დეპარტამენტის 2023 წლის 5 დეკემბრის №30357 ბრძანების საფუძველზე ჩატარდა კომპანიის საქმიანობის გასვლითი საგადასახადო შემოწმება. შემოწმების შედეგები აისახა 2023 წლის 19 დეკემბრის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\nსაწარმო არ აწარმოებს ბუღალტრულ აღრიცხვას და არ გააჩნია გაანგარიშებები საქონლის და ფულის მოძრაობასთან დაკავშირებით. აღნიშნულიდან გამომდინარე, საგადასახადო კოდექსის 73-ე მუხლის საფუძველზე, კომპანიის საგადასახადო ვალდებულებები განისაზღვრა არაპირდაპირი მეთოდით. გადასახადის გადამხდელმა ითანამშრომლა შემოწმებასთან, წარდგენილია საბანკო ანგარიშებიდან ამონაწერები და საქმიანობასთან დაკავშირებით ახსნა-განმარტება. ვინაიდან საწარმო\nაღარ ახორციელებს ეკონომიკურ საქმიანობას, შესამოწმებელ პერიოდში მიღებული საქონელი ჩაითვალა სრულად რეალიზებულად. მსგავსი აუდირებული კომპანიის მარჟის გამოყენებით და გაწეული ხარჯისა და შემოსავლის თანაფარდობით დადგინდა შესამოწმებელი პერიოდის განმავლობაში კომპანიის მიერ მიღებული შემოსავალი, რამაც შეადგინა 436 045 ლარი. მომჩივანს, საგადასახადო კოდექსის 159-ე და 160-ე მუხლების გათვალისწინებით, დაერიცხა დღგ და დაეკისრა ჯარიმა საგადასახადო კოდექსის 275-ე მუხლის საფუძველზე.\nშესამოწმებელი პერიოდის განმავლობაში, ხარჯების სალდირებულად გამოქვითვის შემდგომ, დადგინდა განკარგვადი ფულის სხვაობა 227 411 ლარი (გათვალისწინებულია გადახდილი ხელფასები, გადახდილი იჯარა, საქონლის შეძენის ხარჯი და ა.შ), რომელიც ჩაითვალა საწარმოს დირექტორზე სახელფასო განაცემად და საგადასახადო კოდექსის 101-ე და 154-ე მუხლების საფუძველზე, დაიბეგრა გადახდის წყაროსთან. შედეგად, მომჩივანს დაერიცხა საშემოსავლო გადასახადი და დაეკისრა საგადასახადო კოდექსის 275-ე მუხლით გათვალისწინებული ჯარიმა.\nშემოწმების აქტის საფუძველზე გამოიცა აუდიტის დეპარტამენტის 2023 წლის 26 დეკემბრის №33049 ბრძანება და №002-309 საგადასახადო მოთხოვნა. მომჩივანს დამატებით გადასახდელად განესაზღვრა 172 447 ლარი.\nაღნიშნული საგადასახადო მოთხოვნა 2024 წლის 5 თებერვალს გასაჩივრდა შემოსავლების სამსახურში, რომელმაც 2024 წლის 26 თებერვლის №4079 ბრძანებით არ დააკმაყოფილა საჩივარი, რაც 19.03.2024 წელს გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაბჭოს 27.06.2024 წლის №22621/2/2024 გადაწყვეტილებით საჩივარი დაკმაყოფილდა ნაწილობრივ, გაუქმდა შემოსავლების სამსახურის 2024 წლის 26 თებერვლის №4079 ბრძანება და საჩივარი დაუბრუნდა ამავე სამსახურს ხელახლა განსახილველად (გადასახადის გადამხდელის მონაწილეობით). დანარჩენ ნაწილში საჩივარი არ დაკმაყოფილდა.\nშემოსავლების სამსახურმა განიხილა დაბრუნებული საჩივარი და 2024 წლის 16 ივლისის №16824 ბრძანებით ნაწილობრივ დააკმაყოფილა იგი. სადავო საკითხთან დაკავშირებით, დაევალა აუდიტის დეპარტამენტს, რეალიზებულად განხილულ ძირითად საშუალებებზე არ გაავრცელოს მსგავსი აუდირებული კომპანიის მოგების მარჟა და აღნიშნულის გათვალისწინებით, განახორციელოს შემოწმებით განსაზღვრული საგადასახადო ვალდებულებების კორექტირება (შემცირება). დანარჩენ ნაწილში საჩივარი არ დაკმაყოფილდა.\nშემოსავლების სამსახურის 2024 წლის 16 ივლისის №16824 ბრძანება 31.07.2024 წელს გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში, რომელმაც 20.09.2024 წლის №23604/2/2024 გადაწყვეტილებით არ დააკმაყოფილა საჩივარი.\nშემოსავლების სამსახურის 2024 წლის 16 ივლისის №16824 ბრძანების აღსრულების შედეგად, გამოიცა აუდიტის დეპარტამენტის 3.10.2024 წლის დასკვნა, 31.10.2024 წლის №23304 ბრძანება და №002- 196 საგადასახადო მოთხოვნა, რომელთა შესაბამისად მომჩივანს შეუმცირდა დარიცხული თანხა 10 081 ლარით.\nკორექტირებული საგადასახადო მოთხოვნა 2024 წლის 3 დეკემბერს გასაჩივრდა შემოსავლების სამსახურში, რომელმაც 2024 წლის 19 დეკემბრის №26631 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე, 304-ე მუხლებზე და აღნიშნავს, რომ გადაანგარიშების ეტაპზე გაანგარიშდა ძირითადი საშუალებების თანხობრივი ოდენობა და აღნიშნული არ იქნა გათვალისწინებული მარჟის გავრცელების მეთოდით ერთობლივი შემოსავლის დათვლისას. ამასთან, აუდიტის დეპარტამენტის მიერ მიწოდებული ინფორმაციით, სასაქონლო ზედნადებებით შეძენილი ძირითადი საშუალებების თვითღირებულებამ შეადგინა 7 994 ლარი, აღნიშნული ძირითადი საშუალებები არ იქნა გათვალისწინებული რეალიზაციაში. შესაბამისად, მის დოკუმენტურ ღირებულებაზე არ გავრცელდა საქმიანობის მარჟის კოეფიციენტი, თუმცა გადახდილი თანხა გათვალისწინებულ იქნა საწარმოს მიერ გაწეულ ხარჯებში. აღნიშნულიდან გამომდინარე, განხორციელდა შემოწმებით განსაზღვრული საგადასახადო ვალდებულებების კორექტირება (შემცირება).\nსაქმეში არსებული მტკიცებულებების, აუდიტის დეპარტამენტის დასკვნის და შესაბამისად განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარდგენილი საჩივრის დაკმაყოფილების საფუძველი. \nრაც შეეხება მომჩივნის არგუმენტს ადმინისტრაციულ-სამართლებრივი აქტის ბათილობასთან დაკავშირებით, შემოსავლების სამსახური განმარტავს, რომ სადავო აქტი არ ეწინააღმდეგება კანონს, არ არის დარღვეული მისი მომზადების ან გამოცემის კანონმდებლობით დადგენილი მოთხოვნები, რომლის არსებობის შემთხვევაში მოცემულ საკითხზე მიღებული იქნებოდა სხვაგვარი გადაწყვეტილება.\n\n\nმომჩივნის არგუმენტაცია\nგადაანგარიშების დასკვნიდან პრაქტიკულად შეუძლებელია გაირკვეს:\n• მათემატიკურად რა სახის გაანგარიშება განახორციელა აუდიტის დეპარტამენტმა;\n• რომელი და რა ღირებულების აქტივები მიაკუთვნა კომპანიის ძირითად საშუალებებს;\n• საერთოდ ჩათვალა თუ არა აღნიშნული ძირითადი საშუალებები რეალიზებულად და თუ ჩათვალა, რა ოდენობის ფასნამატი მიუყენა.\nგადაანგარიშების აქტს არც ცხრილის და არც სხვა სახით არ ერთვის ზემოთ მითითებული ინფორმაციის ამსახველი დოკუმენტები. ამასთან, მიუხედავად გადასახადის გადამხდელის მზაობისა, რომ მონაწილეობა მიეღო გადაანგარიშების პროცესში და მაგალითად, ჩართული ყოფილიყო ამა თუ იმ აქტივის ძირითად საშუალებად კვალიფიცირების პროცესში ან გამოყენებული ფორმულის შედგენის პროცესში, აუდიტის დეპარტამენტს საერთოდ არ უზრუნველყვია ამ ადმინისტრაციული წარმოების პროცესში მომჩივნის მონაწილეობა, მიუხედავად იმისა, რომ აღნიშნულის თაობაზე არაერთხელ გამოხატეს მზაობა აუდიტის დეპარტამენტისთვის წარდგენილი წერილობითი განცხადებებით. შესაბამისად, ამ ეტაპზე საერთოდ გაუგებარია რა სახით განახორციელა გადაანგარიშება აუდიტორმა და ამდენად, მოკლებული არიან შესაძლებლობას, რომ წარმოადგინონ სათანადოდ დასაბუთებული საპირისპირო არგუმენტები. \nმომჩივანი მიუთითებს საგადასახადო კოდექსის 267-ე მუხლზე და აღნიშნავს, რომ აუდიტის დეპარტამენტის მიერ შედგენილ კორექტირების დოკუმენტებში საერთოდ არ არის მოცემული ის მნიშვნელოვანი ინფორმაცია, რომელზე დაყრდნობითაც გადასახადის გადამხდელს შეეძლებოდა განესაზღვრა და შეეფასებინა აუდიტის დეპარტამენტის მიერ გადაანგარიშებისას გამოყენებული მიდგომების სისწორე და კანონიერება. ამდენად, მომჩივანს პრაქტიკულად შეზღუდული აქვს საჩივრის უფლების სრულყოფილი რეალიზების საშუალება.\nაღნიშნული ინფორმაციის გადასახადის გადამხდელისთვის მიწოდების სავალდებულობაზე ხაზს უსვამს ასევე სასამართლოს ერთგვაროვანი პრაქტიკა. კერძოდ, საქართველოს უზენაესმა სასამართლომ 2016 წლის 6 ოქტომბრის გადაწყვეტილებაში (საქმე Nბს-770-762(კ-15)) განმარტა, რომ გასაჩივრებისთვის აუცილებელი ინფორმაციის მიწოდება გადასახადის გადამხდელისთვის არის ერთ-ერთი უმნიშვნელოვანესი წინაპირობა, რათა გადასახადის გადამხდელმა შეძლოს საჩივრის წარდგენის უფლების ადეკვატურად განხორციელება. ასეთი ინფორმაციის მიუწოდებლობის შემთხვევაში საერთოდ არც კი იწყება აქტის გასაჩივრების ვადის ათვლა.\nშემოსავლების სამსახურმა საჩივარი განიხილა და გადაწყვეტილება მიიღო მომჩივნის მონაწილეობის გარეშე. საერთოდ გაუგებარია კონკრეტულად რა საკითხი გამოიკვლია შემოსავლების სამსახურმა საჩივრის განხილვის სტადიაზე და რა დასკვნებამდე მივიდა - გადაწყვეტილებით პრაქტიკულად გადასახადის გადამხდელის არც ერთ კითხვაზე და არგუმენტზე არ არის პასუხი გაცემული. ერთი შეხედვით, შემოსავლების სამსახურმა უბრალოდ ფორმალურად გამოსცა უარის ბრძანება ისე, რომ არც შეუსწავლია გადასახადის გადამხდელის მიერ წარდგენილი არგუმენტები და არც საშუალება მისცა მომჩივანს, რომ მონაწილეობა მიეღო ზეპირ სხდომაზე და დაეფიქსირებინა თავისი პოზიცია და შეკითხვები.\nამდენად, იმის გათვალისწინებით, რომ გასაჩივრებული აქტები საერთოდ არ შეიცავს დასაბუთებას, რის მეშვეობითაც გადასახადის გადამხდელი დააიდენტიფიცირებდა კონკრეტულად როგორ გადაიანგარიშა დარიცხული თანხები აუდიტორმა და ასევე, მიუხედავად არაერთგზის გამოხატული მზაობისა, გადასახადის გადამხდელი არ ყოფილა ჩართული არც გადაანგარიშების და არც საჩივრის განხილვის სტადიაზე, პრაქტიკულად ვერ ახერხებენ სათანადო შედავების განხორციელებას. გარდა ამისა, გასათვალისწინებელია, რომ დარიცხვა განხორციელებულია არაპირდაპირი მეთოდით და დამატებით დარიცხული გადასახადის (კორექტირების შემდეგ) ოდენობა შეადგენს 103 798 ლარს. ამდენად, მომჩივნის მიერ წარმოდგენილი არგუმენტების და მოთხოვნების იგნორირებამ შესაძლოა გამოიწვიოს კომპანიის დირექტორის სისხლისსამართლებრივი პასუხისმგებლობა, ხოლო საკითხის სათანადოდ გამოკვლევის შემთხვევაში, თუკი დადგინდება, რომ გადაანგარიშება არ არის სათანადოდ განხორციელებული, შესაძლოა დამატებით დარიცხული გადასახადი ჩამოცდეს 100 000 ლარს. \nზემოაღნიშნულიდან გამომდინარე, მომჩივანი ითხოვს გასაჩივრებული აქტების გაუქმებას (ბათილად ცნობას). \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 302-ე მუხლის მე-6 ნაწილის თანახმად, დავის განმხილველ ორგანოებს უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nაღნიშნული ნორმის საფუძველზე მომჩივნის მოწვევის გარეშე საჩივრის განხილვა შესაძლებელია, როდესაც საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები, ამასთანავე, ფაქტობრივი გარემოებები, რომელსაც დარიცხვა ეფუძნება არ არის სადავო ან სადავოა თუმცა დადგენილია დავის განმხილველი ორგანოს მიერ საჩივრის განხილვის ეტაპზე.\nგანსახილველ შემთხვევაში, საქმეში არსებული მასალებიდან სადავო საკითხთან დაკავშირებული ფაქტობრივი გარემოებები სრულად ვერ დგინდება, ხოლო მათი ნაწილი სადავოა. შემოსავლების სამსახურში საჩივრის განხილვა განხორციელდა გადასახადის გადამხდელის მონაწილეობის გარეშე. შესაბამისად, შემოსავლების სამსახურის მიერ სათანადოდ არ არის გამოკვლეული სადავო საკითხი. \nსაქართველოს მთავრობის 14.12.2011 წლის №473 დადგენილებით დამტკიცებული „დავის განმხილველი ორგანოების რეგლამენტის“ 33-ე მუხლის პირველი პუნქტის „ბ“ ქვეპუნქტის თანახმად, დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები.\nსაბჭო მიუთითებს საქმის გარემოებებზე, მხარეთა არგუმენტაციაზე და იმ გარემოების გათვალისწინებით, რომ საქმისათვის არსებითად მნიშვნელოვანი ფაქტობრივი გარემოებები სადავოა, ხოლო საქართველოს ფინანსთა სამინისტროს სისტემაში საჩივრის განხილვის პირველ ეტაპზე საჩივარი განხილულია მომჩივნის მონაწილეობის გარეშე, მიიჩნევს, რომ სადავო საკითხი საჭიროებს დამატებით შესწავლას მომჩივნის მონაწილეობით, რისთვისაც საჩივარი ხელახლა განსახილველად უნდა დაუბრუნდეს შემოსავლების სამსახურს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. გაუქმდეს შემოსავლების სამსახურის 2024 წლის 19 დეკემბრის №26631 ბრძანება;\n3. საჩივარი დაუბრუნდეს შემოსავლების სამსახურს ხელახლა განსახილველად (გადასახადის გადამხდელის მონაწილეობით);\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსხვადასხვა\nსაგადასახადო დეკლარაციაში/გაანგარიშებაში გადასახადის შემცირება\nუკუკავშირი\nდაკავშირებული დოკუმენტები\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n82\n\nდოკუმენტის დათვალიერება\n\ninfohub@rs.ge",
    "title": "Document 6e78c1b9-9154-4f91-8159-0b6199a381a0"
  }
}