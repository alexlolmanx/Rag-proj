{
  "id": "73052453-d610-4d3a-987e-6be03543a51d",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20122/2/2023\n19 ოქტომბერი 2023\nდოკუმენტის #:\n20122/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n09 ოქტომბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, დივიდენდების დაბეგვრა გადახდის წყაროსთან, დღგ-ით დასაბეგრი ოპერაციები, დღგ-ის გადამხდელად რეგისტრაცია, ქონების გადასახადის გადამხდელი და დაბეგვრის ობიექტი, ქონების გადასახადის გამოანგარიშება და გადახდა\nჩამოტვირთვა\nგაზიარება\n№20122/2/2023 \n09 ოქტომბერი 2023 \n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „------“ (ს/ნ „------“)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 28.09.2023 წელს განიხილა და მიიღო გადაწყვეტილება შპს „------“-ის 30.06.2023 წელს რეგისტრირებულ საჩივარზე (რეგისტრაციის №20122/2/2023). \n\n\nდავის საგანი:\nსაწარმოს ბალანსზე რიცხული ძირითადი საშუალებების საბაზრო ფასი.\n\n\nგასაჩივრებული გადაწყვეტილება:\n1. აუდიტის დეპარტამენტის 21.12.2022 წლის საგადასახადო შემოწმების აქტი;\n2. აუდიტის დეპარტამენტის 22.12.2022 წლის №32484 ბრძანება;\n3. აუდიტის დეპარტამენტის 22.12.2022 წლის №001-246 საგადასახადო მოთხოვნა;\n4. შემოსავლების სამსახურის 9.06.2023 წლის №12941 ბრძანება.\n\n\nდარიცხული თანხა: 71 582 ლარი.\nმათ შორის:\nგადასახადი - 70 046\nდღგ - 26 847\nმოგების გადასახადი - 32 693\nსაშემოსავლო გადასახადი - 9 263\nქონების გადასახადი - 1 243\nჯარიმა - 100\nსაურავი - 1 436\n\n\nფაქტების აღწერა/დარიცხვის საფუძვლები\nკომპანიის ლიკვიდაციასთან დაკავშირებით აუდიტის დეპარტამენტის მიერ ჩატარდა გადასახადის გადამხდელის საქმიანობის 1.01.2019 წლიდან 1.11.2022 წლამდე საანგარიშო პერიოდის კამერალური საგადასახადო შემოწმება. შემოწმების შედეგები აისახა 21.12.2022 წლის საგადასახადო შემოწმების აქტში, საიდანაც ირკვევა რომ:\nსაწარმოს დამფუძნებელმა 27.10.2022 წელს მოითხოვა კომპანიის ლიკვიდაცია. გადასახადის გადამხდელის სახელზე ფიქსირდებოდა უძრავი ქონება მდებარე \"-------\"; არასაცხოვრებელი ფართი 80.40 კვ.მ და სარდაფი 80.40 კვ.მ. კომპანიის 26.10.2022 წლის კრების ოქმის გადაწყვეტილებით ზემოაღნიშნული ფართი გატანილია საწარმოს საწესდებო კაპიტალიდან და დარეგისტრირდა 100%-იან წილის მქონე დამფუძნებლის სახელზე, რაც დასტურდება საჯარო რეესტრის ამონაწერებით.\nშემოწმებით, საწარმოს ბალანსზე რიცხული ძირითადი საშუალება, საგადასახადო კოდექსის 160-ე მუხლის „ვ“ ქვეპუნქტის მიხედვით, ჩაითვალა საბაზრო ფასით მიწოდებად და დაიბეგრა დღგ-ით. საბაზრო ფასი განისაზღვრა ვალის მართვის დეპარტამენტის მიერ ჩატარებული ექსპერტიზის დასკვნით, რამაც შეადგინა 176 000 ლარი.\nსაგადასახადო კოდექსის 160-ე მუხლის თანახმად კომპანიას დაერიცხა დღგ. შემოწმების შედეგად აღნიშნული ოპერაცია (რეალიზებულად ჩათვლილი ძირითადი საშუალებები) განხილულია არაფულადი ფორმით განხორციელებულ მოგების განაწილებად და საგადასახადო კოდექსის 981 და 130-ე მუხლების პირველი ნაწილების თანახმად დაიბეგრა მოგების და საშემოსავლო გადასახადებით. შედეგად, პირს დაერიცხა მოგების და საშემოსავლო გადასახადები.\nქონების გადასახადით დასაბეგრი ბაზა განისაზღვრა ვალის მართვის დეპარტამენტის ექსპერტიზის დასკვნით. გადამხდელმა საწარმოს ლიკვიდაციის გამოცხადების დროს არ წარადგინა ქონების (გარდა მიწისა) გადასახადის დეკლარაცია, რაზეც დამატებით დაერიცხა ქონების გადასახადი, თვეების პროპორციულად.\nამასთან, გადამხდელმა საგადასახადო ორგანოს არ წარუდგინა სალიკვიდაციო დეკლარაცია, რის საფუძველზეც საგადასახადო კოდექსის 153-ე მუხლის მე-3 პუნქტის შესაბამისად მომჩივანი დაჯარიმდა ამავე კოდექსის 291-ე მუხლის შესაბამისად 100 ლარის ოდენობით. \nშემოწმების აქტის საფუძველზე გამოიცა აუდიტის დეპარტამენტის 22.12.2022 წლის №32484 ბრძანება და ამავე თარიღის №001-246 საგადასახადო მოთხოვნა, რომელიც 23.01.2023 წელს გასაჩივრდა შემოსავლების სამსახურში. შემოსავლების სამსახურის 9.06.2023 წლის №12941 ბრძანებით საჩივრები დაკმაყოფილდა ნაწილობრივ, სადავო საკითხთან დაკავშირებით, აუდიტის დეპარტამენტს დაევალა ყოველმხრივ შეისწავლოს/გამოიკვლიოს გადასახადის გადამხდელის მიერ საჩივარზე თანდართული დოკუმენტაცია/მტკიცებულებები და შესწავლის შედეგების გათვალისწინებით, სათანადო საფუძვლის არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება). დანარჩენ ნაწილში საჩივრები არ დაკმაყოფილდა. \nშემოსავლების სამსახურის 9.06.2023 წლის №12941 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nსაჩივრებში მითითებულია, რომ საგადასახადო შემოწმების ეტაპზე საშუალება არ მიეცა წარედგინა სერტიფიცირებული შემფასებლის დასკვნა და შემოწმებამ იხელმძღვანელა ვალის მართვის დეპარტამენტის ექსპერტიზის მიერ დადგენილი ღირებულებით. გადამხდელი მიიჩნევს, რომ შემოწმების პროცესში გამოყენებული ფასი არ ასახავს ქონების საბაზრო ღირებულებას, შესაბამისად, არ ეთანხმება და წარდგენილი აქვს მტკიცებულება ქონებების საბაზრო ფასის შესახებ, რომლის მიხედვითაც ითხოვს გადასახადების დაანგარიშებას და შემოწმების შედეგების კორექტირებას. ქონების საბაზრო ღირებულების გათვალისწინებით, ასევე ითხოვს, კომპანიის დღგ-ის გადამხდელად რეგისტრაციის გაუქმებას, რადგან ლიკვიდაციამდე კომპანია არ იყო დღგ-ის გადამხდელი და ლიკვიდაციის გამო, მიწოდებული ქონების ღირებულების გათვალისწინებით, მხოლოდ ამ ოპერაციის მიზნებისთვის, განხორციელდა კომპანიის რეგისტრაცია დღგ-ის გადამხდელად. საჩივრებზე წარდგენილია ფოტომასალა და შეფასების დასკვნა უძრავი ქონების საბაზრო ღირებულების შესახებ.\nსამართლებრივი ნორმების, საქმეში არსებული მტკიცებულებების, ფაქტობრივი გარემოებებისა და გადასახადის გადამხდელის არგუმენტების გათვალისწინებით, შემოსავლების სამსახურს მიაჩნია, რომ საგადასახადო ვალდებულებების დაზუსტების მიზნით, აუდიტის დეპარტამენტს უნდა დაევალოს ყოველმხრივ შეისწავლოს/გამოიკვლიოს გადასახადის გადამხდელის მიერ საჩივარზე თანდართული დოკუმენტაცია/მტკიცებულებები და შესწავლის შედეგების გათვალისწინებით, სათანადო საფუძვლის არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება). \n\n\nმომჩივნის არგუმენტაცია\nკომპანიის ლიკვიდაცია განხორციელდა 27.10.2022 წელს. მის საკუთრებაში არსებული უძრავი ქონება კომპანიის დამფუძნებლის გადაწყვეტილებით გატანილია კომპანიიდან. შემოწმების შედეგად აღნიშნული ოპერაცია განხილულია არაფულადი ფორმით განხორცილებულ მოგების განაწილებად და დაიბეგრა მოგების, საშემოსავლო და დღგ-ის გადასახადით.\nკომპანია ფლობდა უძრავ ქონებას შემდეგი მიწის (უძრავი ქონების) საკადასტრო კოდებით \"------\" და \"-------\" , მდებარე მისამართზე \"-------\". შემოწმება უძრავი ქონების საბაზრო ფასის განსაზღვრისას დაეყრდნო ვალის მართვის დეპარტამენტის მიერ ჩატარებულ ექსპერტიზას, რომლის საფუძველზეც ქონება შეფასდა 176 000 ლარად. \nექპერტიზა ჩატარებულია არაკომპეტენტურად, არ არის გამოკვლეული ქონების მდგომარეობა, უგულებელყოფილია არსებითი გარემოებები. მიწოდებული უძრავი ქონება წარმოადგენს არასაცხოვრებელ ფართს და არის გაუვარგისებული, მნიშვნელოვნად ამორტიზებული, კარკასულ მდგომარეობაში, ნახანძრალი, მიმდინარე პერიოდშიც არ აკმაყოფილებს რაიმე სახის გამოყენების პირობებს, გამოყენებისთვის საჭიროებს მნიშვნელოვანი ხასიათის კაპიტალურ სამშენებლო-სარემონტო სამუშაოებს, არის ფანჯრების და ყველა კომუნიკაციის, მათ შორის მოქმედი კანალიზაციის გარეშე. ფართს აქვს სარდაფი, სადაც განთავსებულია კორპუსის საკანალიზაციო სისტემა, სარდაფში ჩასასვლელი მდებარეობს ამ არასაცხოვრებელი ფართის ბოლო ნაწილში, სხვაგვარად შეუძლებელია იქ მოხვედრა და შესაბამისად ფართის მფლობელი ვალდებულია კორპუსის მაცხოვრებლების მოთხოვნით ყოველთვის დაუშვას ისინი გაყვანილობასთან (მათ შორის სარემონტო სამუშაოებისთვისაც), რაც მოითხოვება საერთო სარგებლობის ქონების გამოყენების წესების მიხედვით საქართველოს კანონმდებლობის შესაბამისად. ბუნებრივია სარდაფში მდებარე კორპუსის კუთვნილი მილები იკავებენ მის გარკვეულ ნაწილს. ფართი ამგვარ მდგომარეობაშია უკვე მრავალი წელია (აღნიშნულის დასადასტურებლად წარმოადგენს ფოტომასალას).\nამგვარი ფართი ექსპერტიზის მიერ შეფასდა დაახლოებით 176 000 ლარად, რაც დაახლოებით 65 000 აშშ დოლარია, რაც უბრალოდ წარმოუდგენელია, კომპანიამ განახორციელა უძრავი ქონების შეფასება, შეფასება განხორციელდა აკრედიტებული ორგანიზაციის სერტიფიცირებული შემფასებლის მიერ შეფასების საერთაშორისო სტანდარტების საფუძველზე. შეფასების დასკვნით არასაცხოვრებელი ფართის საბაზრო ღირებულება განისაზღვრა 25 161 აშშ დოლარის ოდენობით, ხოლო სარდაფის ღირებულება 6 000 აშშ დოლარის ოდენობით. საგადასახდო კოდექსით დაბეგვრას ექვემდებარება 31 161 აშშ დოლარის ექვივალენტი ლარში 26.10.2022 წლის ოფიციალური გაცვლითი კურსით 86 387 ლარი.\nსაგადასახადო შემოწმების აქტი ეფუძნება მცდარ და გამოუკვლეველ ინფორმაციას, საგადასახდო შემოწმების ეტაპზე შემოწმებას კომპანიისთვის უნდა მოეთხოვა სერტიფიცირებული შემფასებლის დასკვნა და დაბეგვრა განეხორციელებინა დასკვნით განსაზღვრული ფასის მიხედვით, ამის სანაცვლოდ მან იხელმძღვანელა ვალის მართვის დეპარტამენტის ექსპერტიზის მიერ დადგენილი ღირებულებით, რაც თავისი შედეგებით არის არაპროფესიონალური, არაკომპეტენტური და არასამართლიანი, არ ასახავს ქონების საბაზრო ღირებულებას, შესაბამისად კატეგორიულად არ ეთანხმება და წარმოადგენს მტკიცებულებებს ქონებების სამართლიანი საბაზრო ფასის შესახებ, რომლის მიხედვითაც ითხოვს გადასახადების დაანგარიშებას და შემოწმების შედეგების კორექტირებას.\nქონების საბაზრო ღირებულების გათვალისწინებით ასევე, ითხოვს კომპანიის დღგ-ის გადამხდელად რეგისტრაციის გაუქმებას, რადგან ლიკვიდაციამდე კომპანია არ იყო დღგ-ის გადამხდელი პირი და ლიკვიდაციის გამო, მიწოდებული ქონების არასამართლიანი და არაკომპეტენტური ღირებულების გათვალისწინებით მხოლოდ ამ ოპერაციის მიზნებისთვის განხორციელდა კომპანიის რეგისტრაცია დღგ-ის გადამხდელად. \nითხოვს უძრავი ქონების საბაზრო ფასის შესახებ ზემოთ მოყვანილი საფუძვლიანი არგუმენტების, წარმოდგენილი მტკიცებულების გათვალისწინებას და დარიცხული საგადასახადო დავალიანების კორექტირებას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის მიხედვით, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 97-ე მუხლის პირველი ნაწილის „ა“ ქვეპუნქტის თანახმად, რეზიდენტი საწარმოს (გარდა ამ მუხლის მე-2 და მე-8−91 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია: განაწილებული მოგება.\nსაგადასახადო კოდექსის 981 მუხლის პირველი ნაწილის შესაბამისად, განაწილებული მოგება არის მოგება, რომელიც საწარმოს მიერ მის პარტნიორზე დივიდენდის სახით, ფულადი ან არაფულადი ფორმით ნაწილდება.\nსაგადასახადო კოდექსის 130-ე მუხლის პირველი ნაწილის მიხედვით, რეზიდენტი საწარმოს მიერ ფიზიკური პირისთვის, არასამეწარმეო (არაკომერციული) იურიდიული პირისთვის ან არარეზიდენტი საწარმოსთვის გადახდილი დივიდენდები იბეგრება გადახდის წყაროსთან გადასახდელი თანხის 5 პროცენტიანი განაკვეთით.\nსაგადასახადო კოდექსის 158-ე მუხლის პირველი ნაწილის თანახმად, დღგ-ით დასაბეგრ პირად (შემდგომ − დასაბეგრი პირი) განიხილება ნებისმიერი პირი, რომელიც ნებისმიერ ადგილზე დამოუკიდებლად ახორციელებს ნებისმიერი სახის ეკონომიკურ საქმიანობას, მიუხედავად ამ საქმიანობის მიზნისა და შედეგისა.\nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის მიხედვით, დღგ-ით დასაბეგრი ოპერაციაა: დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nსაგადასახადო კოდექსის 160-ე მუხლის მე-3 ნაწილის „ვ“ ქვეპუნქტის შესაბამისად, ანაზღაურების სანაცვლოდ, საქონლის მიწოდებად ასევე განიხილება: საწარმოს ან ამხანაგობის მიერ, შესაბამისად, პარტნიორისთვის ან ამხანაგობის წევრისთვის, წილის სანაცვლოდ საქონლის საკუთრებაში გადაცემა.\nსაგადასახადო კოდექსის 164-ე მუხლის მე-2 ნაწილის „ბ“ ქვეპუნქტის შესაბამისად, ამ კოდექსის 160- ე მუხლის მე-3 ნაწილის: „ვ“ და „თ“ ქვეპუნქტებით გათვალისწინებულ შემთხვევებში, დღგ-ით დასაბეგრი თანხა არის საქონლის საბაზრო ფასი, დღგ-ის გარეშე.\nსაგადასახადო კოდექსის 165-ე მუხლის პირველი და მე-2 ნაწილების თანახმად:\n1. დასაბეგრი პირი, თუ ამ კოდექსით სხვა რამ არ არის გათვალისწინებული, ვალდებულია მის მიერ ნებისმიერი უწყვეტი 12 კალენდარული თვის განმავლობაში განხორციელებული დღგ-ით დასაბეგრი საქონლის მიწოდების/მომსახურების გაწევის ოპერაციების ჯამური თანხის 100 000 ლარისთვის გადაჭარბების დღიდან, არაუგვიანეს 2 სამუშაო დღეში დღგ-ის გადამხდელად რეგისტრაციის მიზნით, მიმართოს საგადასახადო ორგანოს.\n2. დასაბეგრ პირს დღგ-ის გამოანგარიშების და გადახდის ვალდებულება წარმოეშობა ამ მუხლის პირველი ნაწილით გათვალისწინებული დასაბეგრი ოპერაციის განხორციელების მომენტიდან (ამ ოპერაციის ჩათვლით), რომლის მიხედვითაც დასაბეგრი ოპერაციების ჯამურმა თანხამ 100 000 ლარს გადააჭარბა.\nსაგადასახადო კოდექსის 201-ე მუხლის პირველი ნაწილის „ა“ და „ა.ა“ ქვეპუნქტების თანახმად, ქონების გადასახადის გადამხდელია რეზიდენტი საწარმო/ორგანიზაცია მის ბალანსზე ძირითად საშუალებად ან/და საინვესტიციო ქონებად აღრიცხულ აქტივებზე, დაუმონტაჟებელ მოწყობილობებზე, დაუმთავრებელ მშენებლობაზე, აგრეთვე მის მიერ ლიზინგით გაცემულ ქონებაზე.\nსაგადასახადო კოდექსის 202-ე მუხლის პირველი ნაწილის მიხედვით, საწარმოსთვის/ორგანიზაციისთვის ქონების გადასახადის წლიური განაკვეთი განისაზღვრება დასაბეგრი ქონების ღირებულების არა უმეტეს 1 პროცენტის ოდენობით. ამ ნაწილის მიზნებისათვის დასაბეგრი ქონების ღირებულება არის საშუალო წლიური საბალანსო ნარჩენი ღირებულება (გამოიანგარიშება კალენდარული წლის დასაწყისისა და ბოლოსთვის აქტივების საშუალო ღირებულების მიხედვით).\nსაგადასახადო კოდექსის 205-ე მუხლის მე-8 ნაწილის შესაბამისად, თუ გადასახადის გადამხდელი საწარმო/ორგანიზაცია მხოლოდ არასრული კალენდარული წლის განმავლობაში არსებობს, იგი ქონებაზე გადასახადს იხდის ამ პერიოდის პროპორციულად.\nშესაბამის პერიოდში მოქმედი საგადასახადო კოდექსის 153-ე მუხლის მე-3 ნაწილის თანახმად, იურიდიული პირის ლიკვიდაციის შესახებ სალიკვიდაციო კომისია ან გადასახადის გადამხდელი დაუყოვნებლივ წერილობით აცნობებს საგადასახადო ორგანოს. იურიდიული პირის ლიკვიდაციის თაობაზე გადაწყვეტილების მიღებიდან 15 დღის ვადაში სალიკვიდაციო კომისია ვალდებულია წარუდგინოს დეკლარაცია საგადასახადო ორგანოს.\nსაგადასახადო კოდექსის 291-ე მუხლის თანახმად, პირის მიერ ამ კოდექსით გათვალისწინებული ვალდებულების შეუსრულებლობა, რისთვისაც ამავე კოდექსით გათვალისწინებულია პასუხისმგებლობა, მაგრამ არ არის განსაზღვრული ჯარიმის ოდენობა, იწვევს დაჯარიმებას 100 ლარის ოდენობით.\nსაჩივარში მითითებულია, რომ ექპერტიზა ჩატარებულია არაკომპეტენტურად, არ არის გამოკვლეული ქონების მდგომარეობა, უგულებელყოფილია არსებითი გარემოებები. კომპანიამ განახორციელა უძრავი ქონების შეფასება. შეფასება განხორციელდა აკრედიტებული ორგანიზაციის სერტიფიცირებული შემფასებლის მიერ შეფასების საერთაშორისო სტანდარტების საფუძველზე. შეფასების დასკვნით არასაცხოვრებელი ფართის საბაზრო ღირებულება განისაზღვრა 25 161 აშშ დოლარის ოდენობით, ხოლო სარდაფის ღირებულება 6 000 აშშ დოლარის ოდენობით. საგადასახდო კოდექსით დაბეგვრას ექვემდებარება 31 161 აშშ დოლარის ექვივალენტი ლარში 26.10.2022 წლის ოფიციალური გაცვლითი კურსით 86 387 ლარი. ქონების საბაზრო ღირებულების გათვალისწინებით, ასევე, ითხოვს კომპანიის დღგ-ის გადამხდელად რეგისტრაციის გაუქმებას, რადგან ლიკვიდაციამდე კომპანია არ იყო დღგ-ის გადამხდელი პირი და ლიკვიდაციის გამო, მიწოდებული ქონების არასამართლიანი და არაკომპეტენტური ღირებულების გათვალისწინებით მხოლოდ ამ ოპერაციის მიზნებისთვის განხორციელდა კომპანიის რეგისტრაცია დღგ-ის გადამხდელად.\nსაჩივარს ახლავს უძრავი ქონების ფოტომასალა და შპს „N1“-ის 21.01.2023 წლის უძრავი ქონების საბაზრო ღირებულების შესახებ შეფასების დასკვნა. \nმომჩივნის არგუმენტებზე დაყრდნობით, შემოსავლების სამსახურის 9.06.2023 წლის №12941 ბრძანებით, აუდიტის დეპარტამენტს დაევალა ყოველმხრივ შეისწავლოს/გამოიკვლიოს გადასახადის გადამხდელის მიერ საჩივარზე თანდართული დოკუმენტაცია/მტკიცებულებები და შესწავლის შედეგების გათვალისწინებით, სათანადო საფუძვლის არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება).\nზემოთ აღნიშნული გარემოებებიდან გამომდინარე და მხარეთა არგუმენტაციის გათვალისწინებით, საბჭოს მიაჩნია, რომ შემოსავლების სამსახურის სადავო 9.06.2023 წლის №12941 ბრძანება მართებულია და არ არსებობს მისგან განსხვავებული გადაწყვეტილების მიღების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდივიდენდების დაბეგვრა გადახდის წყაროსთან\nდასაბეგრი ქონების ღირებულება\nდასაბეგრი ქონება\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nდაკავშირებული დოკუმენტები\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n162\n\nდოკუმენტის დათვალიერება\n\ninfohub@rs.ge",
    "title": "Document 73052453-d610-4d3a-987e-6be03543a51d"
  }
}