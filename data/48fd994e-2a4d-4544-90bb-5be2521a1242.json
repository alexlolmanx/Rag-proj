{
  "id": "48fd994e-2a4d-4544-90bb-5be2521a1242",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18931/2/2023\n27 მარტი 2023\nდოკუმენტის #:\n18931/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n17 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nქონების გადასახადის გამოანგარიშება და გადახდა, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n№18931/2/2023\n17.03.2023 \n\n\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----------“ (ს/ნ --------) \nმოპასუხე:  აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 17.03.2023 წელს განიხილა და მიიღო გადაწყვეტილება შპს „--------ის“ 21.02.2023 წელს რეგისტრირებულ საჩივარზე (რეგისტრაციის №18931/2/2023). \n\n\n\n\nდავის საგანი: \nშემოსავლების სამსახურის 2022 წლის 4 ოქტომბრის №25278 ბრძანების აღსრულების შედეგები. \n\n\nგასაჩივრებული გადაწყვეტილება: \n1. აუდიტის დეპარტამენტის 2022 წლის 10 ნოემბრის №001-207 საგადასახადო მოთხოვნა;\n2. შემოსავლების სამსახურის 2023 წლის 30 იანვრის №1240 ბრძანება. \n\n\nდარიცხული თანხა: 6 838 ლარი.\nმათ შორის:\nქონების გადასახადი - 4 364\nჯარიმა - 2 182\nსაურავი - 292 \n\n\nფაქტების აღწერა \nშემოსავლების სამსახურის აუდიტის დეპარტამენტის 2022 წლის 4 მაისის №11326 ბრძანების საფუძველზე ჩატარდა კომპანიის საქმიანობის კამერალური თემატური საგადასახადო შემოწმება. შემოწმების შედეგები აისახა 2022 წლის 14 ივნისის საგადასახადო შემოწმების აქტში, რომლის საფუძველზე გამოიცა აუდიტის დეპარტამენტის 2022 წლის 28 ივნისის №16678 ბრძანება და №001-90 საგადასახადო მოთხოვნა. მომჩივანს დამატებით გადასახდელად განესაზღვრა 11 101 ლარი.\nაღნიშნული საგადასახადო მოთხოვნა 2022 წლის 12 აგვისტოს გასაჩივრდა შემოსავლების სამსახურში, რომელმაც 4.10.2022 წლის №25278 ბრძანებით ნაწილობრივ დააკმაყოფილა საჩივარი. დაევალა აუდიტის დეპარტამენტს, დამატებით შეისწავლოს მიმდინარე გადასახდელის საგადასახადო მოთხოვნით განსაზღვრის მართლზომიერების საკითხი და შესწავლის შედეგების გათვალისწინებით, სათანადო საფუძვლების არსებობის შემთხვევაში, უზრუნველყოს საგადასახადო ვალდებულებების შესაბამისი კორექტირება (შემცირება). დანარჩენ ნაწილში საჩივარი არ დაკმაყოფილდა.\nშემოსავლების სამსახურის ბრძანების საფუძველზე გამოიცა აუდიტის დეპარტამენტის 3.11.2022 წლის დასკვნა, 10.11.2022 წლის №28282 ბრძანება და №001-207 საგადასახადო მოთხოვნა, რომელთა შესაბამისად მომჩივანს შეუმცირდა მიმდინარე გადასახდელები 4 364 ლარით და მისმა საგადასახადო ვალდებულებამ შეადგინა 6 838 ლარი.\nკორექტირებული საგადასახადო მოთხოვნა 2022 წლის 12 დეკემბერს გასაჩივრდა შემოსავლების სამსახურში, რომელმაც 2023 წლის 30 იანვრის №1240 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე, 304-ე მუხლებზე და აღნიშნავს, რომ შემოწმების მიერ, შემოსავლების სამსახურის 2022 წლის 4 ოქტომბრის №25278 ბრძანების შესაბამისად, დამატებით იქნა შესწავლილი გადამხდელის პირადი აღრიცხვის ბარათზე მიმდინარე გადასახდელის დარიცხვის მართლზომიერება. გადაანგარიშების შედეგად საწარმოს შეუმცირდა მიმდინარე გადასახდელი 4 364 ლარის ოდენობით შესაბამისი სავადო თარიღისთვის.\nშემოსავლების სამსახური განმარტავს, რომ გადასახადის გადამხდელის საჩივარში გამოთქმული პრეტენზიები საფუძველს მოკლებულია. ამასთან, გადამხდელს წარდგენილ საჩივარში სადავო გარემოებად მითითებული აქვს ისეთი ფაქტობრივი გარემოება, რაც ბრძანებით არ დაკმაყოფილდა და შესაბამისად, არ ყოფილა დავალებული შესასრულებლად აუდიტის დეპარტამენტისთვის.\nსაქმეში არსებული მტკიცებულებების, აუდიტის დეპარტამენტის დასკვნის და შესაბამისად განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოებების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარდგენილი საჩივრის დაკმაყოფილების საფუძველი. \n\n\nმომჩივნის არგუმენტაცია \n2021 წლის ქონების გადასახადის დეკლარაციის წარდგენისას დაშვებულია მექანიკური შეცდომა: 11 თვის ნაცვლად მითითებულია 1 თვე. აუდიტის დეპარტამენტმა შეისწავლა აღნიშნული ფაქტი და დაარიცხა როგორც გადასახადი, ასევე ჯარიმა.\nმომჩივნის მიერ შეგნებულად არ მომხდარა გადასახადისთვის თავის არიდება, შეცდომის გაცნობიერებისთანავე ძირითადი თანხა დაუყოვნებლივ გადაიხადა ბიუჯეტში, რომელიც დღესაც პირადი აღრიცხვის ბარათში ზედმეტად გადახდილ თანხაში ზის. ეს მართლაც იყო შეცდომა.\nაღნიშნულიდან გამომდინარე, მომჩივანი ითხოვს გათავისუფლდეს დაკისრებული ჯარიმისგან (2 182 ლარი).\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nშემოსავლების სამსახურის 4.10.2022 წლის №25278 ბრძანებით, დაევალა აუდიტის დეპარტამენტს, დამატებით შეისწავლოს მიმდინარე გადასახდელის საგადასახადო მოთხოვნით განსაზღვრის მართლზომიერების საკითხი და შესწავლის შედეგების გათვალისწინებით, სათანადო საფუძვლების არსებობის შემთხვევაში, უზრუნველყოს საგადასახადო ვალდებულებების შესაბამისი კორექტირება (შემცირება).\nსაქმეში არსებული მასალებით დგინდება, რომ საწარმო რეგისტრირებულია 2021 წლის 17 თებერვალს. შესაბამისად, კომპანია ვალდებული იყო ქონება დაებეგრა დარეგისტრირების დღიდან 11 თვის პროპორციულად. შემოსავლების სამსახურის გადასახადების ადმინისტრირების საინფორმაციო სისტემის მონაცემების მიხედვით, 2021 წლის საწარმო/ორგანიზაციის ქონების გადასახადის წლიურ დეკლარაციაში გადასახადის თანხა მითითებულია 5 243 ლარი, იგივე თანხაა მითითებული გრაფაში, სადაც ეთითება თანხა, რომელიც ექვემდებარება დამატებით დარიცხვას, თუმცა „საწარმოს/ორგანიზაციის არსებობის პერიოდის“ გრაფაში არასწორადაა მითითებული თვეების რაოდენობა, რამაც გამოიწვია კუთვნილი გადასახადის თანხის შემცირება. ამასთან, საგადასახადო შემოწმების აქტისა და საგადასახადო მოთხოვნის მიხედვით, გადასახადთან ერთად, მომჩივანს განესაზღვრა მიმდინარე გადასახდელი 2022 წლის 15 ივნისის სავადო თარიღით 4 364 ლარის ოდენობით. ამასთან, საწარმოს მიერ წარდგენილი დეკლარაციის მიხედვით განხორციელებულია გადამხდელის პირადი აღრიცხვის ბარათზე მიმდინარე გადასახდელის დარიცხვა. კერძოდ, 2022 წლის 15 ივნისის სავადო თარიღით განხორციელდა მიმდინარე გადასახდელის დარიცხვა დეკლარაციაში ასახული 5 243 ლარის გათვალისწინებით. შესაბამისად, მიმდინარე გადასახდელი დარიცხული იყო ორჯერ. შემოსავლების სამსახურის 2022 წლის 4 ოქტომბრის №25278 ბრძანების შესაბამისად, შემოწმების მიერ დამატებით იქნა შესწავლილი არსებული გარემოება და გადაანგარიშების შედეგად მომჩივანს შეუმცირდა მიმდინარე გადასახდელი 4 364 ლარის ოდენობით შესაბამისი სავადო თარიღისთვის.\nმომჩივანი არ უთითებს თუ რა ნაწილში არ განხორციელდა შემოსავლების სამსახურის ბრძანების აღსრულება და ითხოვს ჯარიმისგან გათავისუფლებას. თუმცა, საბჭო ვერ იმსჯელებს აღნიშნულ საკითხზე, ვინაიდან განსახილველ შემთხვევაში სადავოა (გასაჩივრებულია) შემოსავლების სამსახურის 2022 წლის 4 ოქტომბრის №25278 ბრძანების აღსრულების საკითხი - რამდენად სწორად და სრულად აღსრულდა აღნიშნული გადაწყვეტილება აუდიტის დეპარტამენტის მიერ. შესაბამისად, საბჭო ვერ გასცდება აღნიშნულ ფარგლებს. \nზემოაღნიშნული ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\n\n\nჩამოტვირთვა\nგაზიარება\nთეგები:\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n16\n\nდოკუმენტის დათვალიერება\n\ninfohub@rs.ge",
    "title": "Document 48fd994e-2a4d-4544-90bb-5be2521a1242"
  }
}