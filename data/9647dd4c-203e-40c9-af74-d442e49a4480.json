{
  "id": "9647dd4c-203e-40c9-af74-d442e49a4480",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 30908\n11 დეკემბერი 2023\nდოკუმენტის #:\n30908\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n08 დეკემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაგადასახადო მონიტორინგის დეპარტამენტი\nდამატებით გამოყენებული კანონმდებლობა:\n„მიმდინარე კონტროლის პროცედურების ჩატარების, სასაქონლო-მატერიალურ ფასეულობათა ჩამოწერის, აღიარებული საგადასახადო დავალიანების დაფარვის, საგადასახადო დავალიანების გადახდევინების უზრუნველყოფის ღონისძიებების განხორციელების, სამართალდარღვევათა საქმისწარმოების წესის დამტკიცების თაობაზე“ საქართველოს ფინანსთა მინისტრის 2010 წლის 31 დეკემბრის N994 ბრძანება\nსაკანონმდებლო ნორმა:\nსაკონტროლო-სალარო აპარატის გამოყენების წესების დარღვევა, საგადასახადო სანქცია\nჩამოტვირთვა\nგაზიარება\nN 30908\n08 დეკემბერი 2023\n\n\nბ რ ძ ა ნ ე ბ ა\n\n\nსს ,,----------“-ს (ს/ნ ----------)\n(მის: ----------)\n2023 წლის 10 ნოემბრის საჩივრის\nდაკმაყოფილებაზე უარის თქმის თაობაზე\n\n\n\n\nშემოსავლების სამსახურმა დავების განხილვის საბჭოს 2023 წლის 1 დეკემბრის სხდომაზე (ოქმი N125) განიხილა სს ,,----------“-ს (ს/ნ ----------) N21270/2/2023 (114698-03) საჩივარი, რომლითაც გადამხდელი არ ეთანხმება შემოსავლების სამსახურის საგადასახადო მონიტორინგის დეპარტამენტის 2023 წლის 25 ოქტომბრის NCB1540035 საგადასახადო სამართალდარღვევის ოქმს.\n\n\nგადასახადის გადამხდელის პოზიცია:\nგადასახადის გადამხდელი წარმოდგენილ საჩივარში არ ეთანხმება სადავო საგადასახადო სამართალდარღვევის ოქმს და განმარტავს, რომ 2023 წლის 25 ოქტომბერს შემოსავლების სამსახურის საგადასახადო მონიტორინგის დეპარტამენტის თანამშრომლებმა სს ,,----------“-ს საკუთრებაში არსებულ მიწის ნაკვეთზე განთავსებულ ავტოსადგომზე განახორციელეს საკონტროლო შესყიდვა. კერძოდ, სადავო ოქმის მიხედვით ----------სგან შეისყიდეს 2 ლარის ღირებულების ავტოსადგომის მომსახურება და საკონტროლო სალარო აპარატის გამოუყენებლობისათვის სს ,,----------“-ს სანქციის სახით განესაზღვრა გაფრთხილება.\nმომჩივანი აცხადებს, რომ ვინაიდან სს ,,----------“-ს საკუთრებაში არსებული უძრავი ქონება, გაცემული აქვთ იჯარით, რის შემდგომაც თავად მოიჯარე აწარმოებს დამოუკიდებლად სამეწარმეო საქმიანობას, სს ,,----------“ არ აქვს ვალდებულება იქონიოს სალარო აპარატი. შესაბამისად სამართალდარღვევის ოქმი და მასში ასახული ფაქტობრივი გარემოებები არ არის რელევანტური და შეუსაბამოა საქართველოს კანონდებლობასთან მიმართებაში. გადასახადის გადამხდელი აცხადებს, რომ განხორციელებული საკონტროლო შესყიდვა უნდა მომხდარიყო იმ კონკრეტულ მოიჯარესთან, რომელიც იქნებოდა საგადასახადო შემოწმების ობიექტი. ამასთან განმარტავს, რომ საკონტროლო შესყიდვა ფიზიკურად ვერ განხორციელდებოდა ----------სგან, ვინაიდან იგი წლებია იკავებს სს „----------“ დაცვის უფროსის პოზიციას. შესაბამისად არ შედის მის კომპეტენციაში იჯარით გაცემულ ტერიტორიაზე საქმიანობის წარმოება და მომსახურების მიწოდება.\nგადასახადის გადამხდელი ზ/აღნიშნულიდან გამომდინარე მიიჩნევს, რომ სს „----------“ არ არის და ვერც იქნებოდა საგადასახადო სამართალდარღვევის ოქმის სუბიექტი და სადავო ოქმი შედგენილია ფაქტობრივი გარემოებების შესწავლის და დადგენის გარეშე. \nსაჩივარში მოყვანილი არგუმენტებისა და ფაქტების გათვალისწინებით გადასახადის გადამხდელი ითხოვს სადავო საგადასახადო სამართალდარღვევის ოქმის გაუქმებას.\n\n\nფაქტობრივი გარემოებები:\nროგორც სადავო ოქმის შინაარსიდან და ოქმის შემდგენი ოფიცრის მოხსენებითი ბარათიდან ირკვევა, რომ 2023 წლის 25 ოქტომბერს სს „----------“-ს (ს/ნ ----------) ეკონომიკური საქმიანობის ფაქტობრივად განხორციელების ადგილზე საგადასახადო მონიტორინგის დეპარტამენტის 2023 წლის 2 ოქტომბრის N24165 ბრძანების საფუძველზე განხორციელდა საკონტროლო შესყიდვის პროცედურა. კერძოდ, 2023 წლის 25 ოქტომბრის საკონტროლო შესყიდვის შესახებ N838298 ოქმის თანახმად საკონტროლო შესყიდვა განხორციელდა ----------სთან (ამასთან, შემოსავლების სამსახურის გადასახადების ადმინისტრირების სისტემის მონაცემებით აღნიშნული პირი წარმოადგენს სს „----------“-ს (ს/ნ ----------) მიერ დასაქმებულ პირს), რა დროსაც 2,00 ლარის ღირებულების მომსახურებაზე („ავტოსადგომის მომსახურება“). ნაღდი ფულით ანგარიშსწორებისას გადასახადის გადამხდელის მიერ შესაბამისი მონაცემები არ აღრიცხულა საკონტროლო-სალარო აპარატის გამოყენებით და არ იქნა ამობეჭდილი საკონტროლო-სალარო აპარატის ჩეკი. აღნიშნულის საფუძველზე სს „----------“-ს (ს/ნ ----------) მიმართ შედგენილი იქნა NCB1540035 საგადასახადო სამართალდარღვევის ოქმი და მოქმედი საგადასახადო კოდექსის 281-ე მუხლის მესამე ნაწილის ნაცვლად ამავე კოდექსის 270- ე მუხლის მე-7 ნაწილის შესაბამისად სანქციის სახით შეეფარდა ,,გაფრთხილება.“\nრაც შეეხება საჩივარში წარმოდგენილ გადამხდელის არგუმენტაციას, რომ კონტროლის პროცედურის განხორციელების პერიოდისათვის იჯარით ჰქონდა გაცემული სს ,,----------“-ს საკუთრებაში არსებული უძრავი ქონების ნაწილი ფ/პ ----------ზე (პ/ნ ----------), აღნიშნული გარემოება ვერ იქნა გაზიარებული, ვინაიდან საიჯარო ხელშეკრულებები გაფორმებულია 2023 წლის 15 მარტს 6 (ექვსი) თვის ვადით და კონტროლის პროცედურის განხორციელების დროს იჯარის ხელშეკრულება იყო ვადაგასული.\n\n\nშემოსავლების სამსახურმა განიხილა აღნიშნული საჩივარი და მიიჩნია, რომ გადამხდელის მოთხოვნა არ უნდა დაკმაყოფილდეს შემდეგ გარემოებათა გამო:\nსაქართველოს საგადასახადო კოდექსის 302-ე მუხლის მე-6 ნაწილის თანახმად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nსაქართველოს საგადასახადო კოდექსის 259-ე მუხლის მეორე ნაწილის თანახმად, ეკონომიკური საქმიანობის განმახორციელებელი პირის მიერ საქონლის/მომსახურების მიწოდების დროს მომხმარებლებთან ნაღდი ფულით ანგარიშსწორებისას შესაბამისი მონაცემები აღირიცხება საკონტროლო-სალარო აპარატის გამოყენებით.\nსაქართველოს ფინანსთა მინისტრის 2010 წლის 31 დეკემბრის N994 ბრძანებით დამტკიცებული ინსტრუქციის მე-20 მუხლის მეორე პუნქტის თანახმად, პირი ვალდებულია მომხმარებლის მიერ მისთვის მიწოდებული/მისაწოდებელი საქონლის ღირებულების ანაზღაურებისას, შესაბამისი მონაცემების აღსარიცხავად გამოიყენოს საკონტროლო სალარო აპარატი. ამავე მუხლის მე-4 პუნქტის თანახმად, სსა-ის გამოუყენებლობა გულისხმობს იმ შემთხვევას, როდესაც პირს გააჩნია საგადასახადო ორგანოში რეგისტრირებული სსა, რომელიც შეტანილია რეესტრში, სსა-ზე ჩართულია ფისკალური მეხსიერება, მაგრამ მომხმარებლებთან ნაღდი ფულით ანგარიშსწორებისას არ ხდება ვაჭრობის/მომსახურების ყველა ოპერაციაზე სსა-ის გამოყენება, რაც, თავის მხრივ, მოიცავს იმ მომენტს, რომ მომხმარებლისგან ყოველ ფულის მიღებაზე (გარდა იმ შემთხვევისა, როცა კანონმდებლობის შესაბამისად ასეთი ოპერაცია ან პირი თავისუფლდება სსა-ის გამოყენების ვალდებულებისაგან) სსა-ში ამობეჭდილი უნდა იყოს ჩეკი. სსა-ის გამოუყენებლობად არ მიიჩნევა შემთხვევა, როდესაც სსა-ის შეკეთების პერიოდში (არა უმეტეს 7 კალენდარული დღისა) მომხმარებლებთან ნაღდი ფულადი ანგარიშსწორება წარმოებს სარეზერვო სსა-ის მეშვეობით. \nსაქართველოს საგადასახადო კოდექსის 269-ე მუხლის პირველი ნაწილის თანახმად, საგადასახადო სამართალდარღვევად ითვლება პირის მართლსაწინააღმდეგო ქმედება (მოქმედება ან უმოქმედობა), რომლისთვისაც ამ კოდექსით გათვალისწინებულია პასუხისმგებლობა. საგადასახადო სამართალდარღვევისათვის პირს პასუხისმგებლობა შეიძლება დაეკისროს მხოლოდ ამ კოდექსით დადგენილი საფუძვლითა და წესით.\nსაქართველოს საგადასახადო კოდექსის 270-ე მუხლის პირველი ნაწილის თანახმად, საგადასახადო სანქცია არის პასუხისმგებლობის ზომა ჩადენილი საგადასახადო სამართალდარღვევისათვის. ამავე მუხლის მე-2 ნაწილის თანახმად, აგადასახადო სანქცია გამოიყენება გაფრთხილების, საურავის, ფულადი ჯარიმის, სამართალდარღვევის საქონლის ან/და სატრანსპორტო საშუალების უსასყიდლოდ ჩამორთმევის სახით, ამ კოდექსით გათვალისწინებულ შემთხვევებში.\nსაქართველოს საგადასახადო კოდექსის 270-ე მუხლის მე-7 ნაწილის თანახმად, ამ კოდექსის 273-ე ან 281-ე მუხლით, 286-ე მუხლის პირველი ან მე-11 ნაწილით ან 2885 ან 291-ე მუხლით გათვალისწინებული საგადასახადო სამართალდარღვევის ჩადენისთვის (გარდა იმ შემთხვევისა, როდესაც ეს ქმედებები ჩადენილია განმეორებით) ფულადი ჯარიმის ნაცვლად შესაძლებელია გამოყენებულ იქნეს გაფრთხილება.\nზემოაღნიშნული სამართლებრივი ნორმების, ფაქტობრივი გარემოებებისა და საქმეზე არსებული მასალების შესწავლის შედეგად, ვინაიდან დგინდება, რომ გადასახადის გადამხდელის მხრიდან ადგილი ჰქონდა სადავო ოქმში აღნიშნული საგადასახადო სამართალდარღვევის ჩადენის ფაქტს, შემოსავლების სამსახურმა მიიჩნია, რომ გადამხდელის საჩივარი დაუსაბუთებელია, საგადასახადო მონიტორინგის დეპარტამენტის მიერ სადავო საგადასახადო სამართალდარღვევის ოქმი შედგენილია საგადასახადო კანონმდებლობის მოთხოვნათა დაცვით და არ ექვემდებარება გაუქმებას.\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ :\n\n\n1. სს „----------“-ს (ს/ნ ----------) საჩივარი არ დაკმაყოფილდეს.\n2. აღნიშნული ბრძანება შეიძლება გასაჩივრდეს სასამართლოში (მის: ქ. თბილისი, დავით აღმაშენებლის ხეივანი, N64), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსაკონტროლო-სალარო აპარტარის გამოყენების წესის დარღვევა\nგაფრთხილება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n10\n\nდოკუმენტის დათვალიერება\n\ninfohub@rs.ge",
    "title": "Document 9647dd4c-203e-40c9-af74-d442e49a4480"
  }
}