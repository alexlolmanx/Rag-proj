{
  "id": "704e3051-9b9c-4994-b471-54f4f54bf732",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22230/2/2024\n01 აპრილი 2024\nდოკუმენტის #:\n22230/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n29 მარტი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაქონლის წარდგენის/ზოგადი დეკლარირების/საქონლის დეკლარირების ვადის ან სატრანსპორტო საშუალების გამოცხადების ვადის დარღვევა, საბაჟო სამართალდარღვევა. პასუხისმგებლობის ზოგადი პრინციპები\nჩამოტვირთვა\nგაზიარება\n№22230/2/2024\n29 მარტი 2024\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: „----------“ (ს/ნ ----------)\nმოპასუხე: საბაჟო დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 14.03.2024 წელს განიხილა და მიიღო გადაწყვეტილება „----------“ 12.02.2024 წელს რეგისტრირებულ საჩივარზე (რეგისტრაციის №22230/2/2024).\n\n\nდავის საგანი:\nსატრანსპორტო საშუალების გამოცხადების (დეკლარირების) ვადის დარღვევა.\n\n\nგასაჩივრებული გადაწყვეტილება:\n1. საბაჟო დეპარტამენტის 16.10.2023 წლის №ELC24825 საბაჟო სამართალდარღვევის ოქმი;\n2. შემოსავლების სამსახურის 21.12.2023 წლის №32246 ბრძანება.\n\n\nდარიცხული თანხა:\nჯარიმა - 1 000 ლარი. \n\n\nფაქტების აღწერა/დარიცხვის საფუძვლები\nმომჩივნის მიერ 8.03.2020 წელს განხორციელდა „----------” მარკის ავტომობილის მისაბმელის (დროებითი სატრანზიტო ნომერი ----------, ს/ნ ----------) ზოგადი დეკლარირება.\nაღნიშნული ავტოსატრანსპორტო საშუალების გაფორმების ადგილამდე ან სხვა საბაჟო კონტროლის ზონამდე მიტანის ბოლო ვადად განისაზღვარა 7.05.2020 წელი.\nზემოაღნიშნულ ავტოსატრანსპორტო საშუალებაზე საქართველოს საბაჟო კანონმდებლობით დადგენილ ვადაში არ იყო შესრულებული საბაჟო კონტროლის ზონაში/გაფორმების ორგანოში წარდგენის ვალდებულება, ასევე არ განხორციელებულა მისი საბაჟო პროცედურაში/რეექსპორტში დეკლარირება.\nგამოვლენილ ფაქტზე, საბაჟო დეპარტამენტის 16.10.2023 წლის №ELC24825 საბაჟო სამართალდარღვევის ოქმით, მომჩივანს დაეკისრა საბაჟო კოდექსის 165-ე მუხლით გათვალისწინებული სანქცია - ჯარიმა 1 000 ლარის ოდენობით.\nაღნიშნული სამართალდარღვევის ოქმი 24.11.2023 წელს გასაჩივრდა შემოსავლების სამსახურში, რომლის 21.12.2023 წლის №32246 ბრძანებით, საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს „საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 2019 წლის 29 აგვისტოს №257 ბრძანებით დამტკიცებული „საქონლის საბაჟო პროცედურაში ან რეექსპორტში დეკლარირებისა და გაფორმების შესახებ“ ინსტრუქციის (დანართი №8) მე-2 მუხლის მე-2 პუნქტზე, საბაჟო კოდექსის 163-ე მუხლის პირველ ნაწილზე, 165-ე მუხლზე და მიაჩნია, რომ სადავო ადმინისტრაციული აქტები და დაკისრებული პასუხისმგებლობა შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია\nმომჩივანი არ ეთანხმება სადავო ოქმს. თვლის, რომ მისი მხრიდან არანაირ კანონდარღვევას არ ჰქონია ადგილი და აღნიშნული ოქმი შედგენილია საქმისა გარემოებების შესწავლისა და გამოკვლევის გარეშე, რის საფუძველზეც არაკომპეტენტური პირის მიერ მიღებულია გადაწყვეტილება.\n8.03.2020 წელს განახორციელა ავტომობილის მისაბმელის (დროებითი სატრანზიტო ნომერი ----------, ს/ნ ----------) ზოგადი დეკლარირება. 2020 წელს კოვიდ პანდემიიდან გამომდინარე, საქართველოს ფინანსთა მინისტრის 27.08.2019 წლის №254 ბრძანების საფუძველზე, გადავადდა განბაჟებები, რის გამოც საბაჟო ორგანოში არ გამოცხადებულა და შესაბამისად, მომჩივანს არანაირი ვადა არ დაურღვევია, თუმცა შემოსავლების სამსახურის დავების დეპარტამენტმა მიზანმიმართულად და არაკომპეტენტურად მიიღო უკანონო გადაწყვეტილება, ასევე დაუსაბუთებელი ბრძანება და ბრძანებაზე ხელისმომწერი პირი არც კი გასცნობია, ისე მიიღო აღნიშნული არაკომპეტენტური გადაწყვეტილება.\n15.02.2021 წელს მისაბმელის განსაბაჟებლად მიმართა ---------- საბაჟო ტერმინალს, მაგრამ ვერ განახორციელა აღნიშნული და იმავე დღეს დაიწყო გამოძიება შინაგან საქმეთა სამინისტროს ---------- პოლიციის დეპარტამენტის ---------- საქალაქო სამმართველოს მიერ (საქმე №----------), რომელიც დღემდე მიმდინარეობს, რის გამოც ვერ ახდენს მისაბმელის განბაჟებას. \nმომჩივანი ფინანსთა მინისტრის 27.08.2019 წლის №245 ბრძანებაზე მითითებით, ითხოვს საქმის სრულყოფილ შესწავლა/გამოკვლევას და ზემოაღნიშნული აქტების ბათილად ცნობას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\n„საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 2019 წლის 29 აგვისტოს №257 ბრძანებით დამტკიცებული „საქონლის საბაჟო პროცედურაში ან რეექსპორტში დეკლარირებისა და გაფორმების შესახებ“ ინსტრუქციის (დანართი №8) მე-2 მუხლის მე-2 პუნქტის თანახმად, სეს ესნ-ის 8701, 8702, 8703, 8704, 8705 და 8711 სასაქონლო პოზიციებით გათვალისწინებული მექანიკური სატრანსპორტო საშუალების (რომლის შიგაწვის ძრავას ცილინდრის მუშა მოცულობა 50 სმ3 -ზე მეტია, ხოლო ელექტროძრავის შემთხვევაში − მაქსიმალური გამომუშავებული სიმძლავრე 4 კვტ-ზე მეტია) ან 8 716 სასაქონლო პოზიციით გათვალისწინებული მისაბმელის და ნახევრადმისაბმელის დეკლარირება ხდება საქართველოს შინაგან საქმეთა სამინისტროს მონაცემთა ავტომატიზებულ ბაზაში სატრანსპორტო საშუალების რეგისტრაციის ან საქონლისა და სატრანსპორტო საშუალების აღრიცხვის მოწმობის (შემდგომში – მოწმობა) შევსების თარიღიდან 60 კალენდარულ დღეში.\nსაბაჟო კოდექსის 163-ე მუხლის პირველი ნაწილის შესაბამისად, საბაჟო სამართალდარღვევა არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც ამ კოდექსით გათვალისწინებულია პასუხისმგებლობა.\nსაბაჟო კოდექსის 165-ე მუხლის მიხედვით, საქონლის წარდგენის/ზოგადი დეკლარირების/საქონლის დეკლარირების ვადის ან სატრანსპორტო საშუალების გამოცხადების ვადის დარღვევა იწვევს დაჯარიმებას ყოველ დაგვიანებულ სრულ/არასრულ დღეზე 50 ლარის ოდენობით, მაგრამ არაუმეტეს 1 000 ლარისა.\nდადგენილია, რომ მომჩივანს, სატრანსპორტო საშუალების გამოცხადების (დეკლარირების) ვადის დარღვევის გამო, შეეგფარდა საბაჟო კოდექსის 165-ე მუხლით გათვალისწინებული სანქცია.\nსაბაჟო დეპარტამენტის მიერ 28.02.2024 წელს №---------- მოწოდებული წერილით დგინდება, რომ საქართველოს შინაგან საქმეთა სამინისტროს ---------- პოლიციის დეპარტამენტის ---------- საქალაქო სამმართველოს 17.11.2023 წლის №---------- წერილში მითითებული ინფორმაცით, მომჩივნის მიერ წარდგენილი სატრანსპორტო საშუალების საიდენტიფიკაციო ნომრისა და საბუთების გაყალბების ფაქტზე 15.02.2021 წლიდან აღძრულია სისხლის სამართლის საქმე №----------, რომელიც დღეის მდგომარეობით აქტიურია. ამავე წერილის შესაბამისად, მომჩივანმა შინაგან საქმეთა სამინისტროს მომსახურების სააგენტოს სატრანსპორტო საშუალების საბაჟო პროცედურაში მოქცევის მიზნით მიმართა 15.02.2021 წელს, როდესაც კანონმდებლობით გათვალისწინებული ვადა (არა უგვიანეს 7.05.2020 წელი) უკვე დარღვეული ჰქონდა.\nმომჩივნის განმარტებით, 8.03.2020 წელს განახორციელა ავტომობილის მისაბმელის (დროებითი სატრანზიტო ნომერი ----------, ს/ნ ----------) ზოგადი დეკლარირება და 2020 წელს კოვიდ პანდემიიდან გამომდინარე, საქართველოს ფინანსთა მინისტრის 27.08.2019 წლის №254 ბრძანების საფუძველზე გადავადდა განბაჟებები, რის გამოც საბაჟო ორგანოში არ გამოცხადებულა.\n15.02.2021 წელს მისაბმელის განსაბაჟებლად მიმართა ---------- საბაჟო ტერმინალს, მაგრამ ვერ განახორციელა აღნიშნული და იმავე დღეს დაიწყო გამოძიება შინაგან საქმეთა სამინისტროს ---------- პოლიციის დეპარტამენტის ---------- საქალაქო სამმართველოს მიერ (საქმე №----------), რომელიც დღემდე მიმდინარეობს, რის გამოც ვერ ახდენს მისაბმელის განბაჟებას.\nსაჩივარში მითითებულ არგუმენტთან დაკავშირებით საქართველოს შინაგან საქმეთა სამინისტროს ---------- პოლიციის დეპარტამენტის ---------- საქალაქო სამმართველოს 17.11.2023 წლის №---------- წერილიდან ირკვევა, რომ მომჩივნის მიერ წარდგენილი სატრანსპორტო საშუალების საიდენტიფიკაციო ნომრისა და საბუთების გაყალბების ფაქტზე 15.02.2021 წლიდან აღძრულია სისხლის სამართლის საქმე №----------, რომელიც დღეის მდგომარეობით აქტიურია. ამავე წერილიდან დგინდება, რომ მომჩივანმა შინაგან საქმეთა სამინისტროს მომსახურების სააგენტოს სატრანსპორტო საშუალების საბაჟო პროცედურაში მოქცევის მიზნით მიმართა 15.02.2021 წელს.\n„დავის განმხილველი ორგანოების რეგლამენტის დამტკიცების თაობაზე“ საქართველოს მთავრობის 2011 წლის 14 დეკემბრის №473 დადგენილებით დამტკიცებული რეგლამენტის 33-ე მუხლის პირველი პუნქტის „ბ“ ქვეპუნქტის შესაბამისად, დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები.\nზემოაღნიშნულიდან გამომდინარე, მხარეთა არგუმენტაციისა და ფაქტობრივი გარემოებების შეფასების საფუძველზე, საბჭოს მიაჩნია, რომ მომჩივნის მიერ მითითებული არგუმენტები/გარემოებები, არ არის სათანადოდ გამოკვლეული და მოითხოვს დამატებით შესწავლას. ამ მიზნით, შემოსავლების სამსახურის 21.12.2023 წლის №32246 ბრძანება უნდა გაუქმდეს და საჩივარი მომჩივნის მონაწილეობით, ხელახლა განსახილველად დაუბრუნდეს შემოსავლების სამსახურს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. გაუქმდეს შემოსავლების სამსახურის 21.12.2023 წლის №32246 ბრძანება;\n3. საჩივარი, მომჩივნის მონაწილეობით, ხელახლა განსახილველად დაუბრუნდეს შემოსავლების სამსახურს;\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n32\n\nდოკუმენტის დათვალიერება\n\ninfohub@rs.ge",
    "title": "Document 704e3051-9b9c-4994-b471-54f4f54bf732"
  }
}