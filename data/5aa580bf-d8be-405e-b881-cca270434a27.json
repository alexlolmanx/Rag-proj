{
  "id": "5aa580bf-d8be-405e-b881-cca270434a27",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 3974\n26 თებერვალი 2024\nდოკუმენტის #:\n3974\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n23 თებერვალი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nდაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები, სხვა ჯარიმები\nჩამოტვირთვა\nგაზიარება\nN 3974\n23 თებერვალი 2024\nბ რ ძ ა ნ ე ბ ა\n\n\n\n\nი/მ „-------“ (ს/ნ -----) \n(მის.: ------) \n2024 წლის 7 თებერვლის საჩივრის\nდაკმაყოფილების თაობაზე\n\n\n\n\nშემოსავლების სამსახურმა განიხილა ი/მ -------- (ს/ნ -------) N87531/1/2024 საჩივარი მომსახურების დეპარტამენტის 2024 წლის 6 თებერვლის NAA1585761 საგადასახადო სამართალდარღვევის ოქმის თაობაზე. აღნიშნული საკითხი განხილულ იქნა შემოსავლების სამსახურის დავების განხილვის საბჭოს 2024 წლის 16 თებერვლის სხდომაზე (ოქმი N16). \n\n\nგადასახადის გადამხდელის პოზიცია:\nგადასახადის გადამხდელი წარმოდგენილ საჩივარში განმარტავს, რომ 2024 წლის 17 იანვარს შემოსავლების სამსახურს კომუნიკატორის საშუალებით შეატყობინა უცხოური ანგარიშის გახსნის შესახებ. არ ფლობდა ინფორმაციას იმის შესახებ, რომ სპეციალური განაცხადის საშუალებით უნდა წარედგინა ეს ინფორმაცია. ითხოვს ჯარიმის გაუქმებას.\n\n\nფაქტების აღწერა:\nშემოსავლების სამსახურის მომსახურების დეპარტამენტის მიერ წარმოდგენილი ინფორმაციით დგინდება, რომ 2024 წლის 5 თებერვალს ი/მ -------(ს/ნ -------) ID------- ელექტრონული განაცხადით წარმოადგინა ინფორმაცია საქართველოს ფარგლებს გარეთ გახსნილი ანგარიშის შესახებ, რომლის მიხედვითაც დანართი №I-21 აღნიშნულია, რომ ანგარიშები გახსნილ იქნა 2024 წლის 17 იანვარს. შესაბამისად, ინფორმაციის წარმოდგენის თარიღად ჩაითვალა მიმდინარე წლის 5 თებერვალი და ი/მ ------- (ს/ნ -------) შეეფარდა საქართველოს საგადასახადო კოდექსის 291-ე მუხლით გათვალისწინებული ჯარიმა 100 ლარის ოდენობით.\nმიმდინარე პერიოდისთვის საკითხი სრულყოფილად იქნა შესწავლილი მომსახურების დეპარტამენტის გადამხდელთა მომსახურების სამმართველოს მიერ და დადგინდა, რომ 2024 წლის 17 იანვარს გადამხდელის პორტალით შემოვიდა ი/მ ------- (ს/ნ -------) N-------, ------- წერილები საქართველოს ფარგლების გარეთ საბანკო ანგარიშების გახსნის შესახებ. საპასუხო წერილში (25.01.2024.წ. N ---------) გადამხდელს განემარტა რომ ,,საქართველოს ფარგლებს გარეთ საბანკო ანგარიშების გახსნის შესახებ შეტყობინება“ სსიპ შემოსავლების სამსახურში უნდა წარმოადგინოს N996 ბრძანების 23-ე მუხლით გათვალისწინებული დანართი №I-21-ის შესაბამისად ელექტრონული ფორმით, რის შემდეგაც გადამხდელის მიერ 2024 წელის 5 თებერვალს წარმოდგენილ იქნა ID------- განცხადება შესაბამისი დანართით.\n\n\nშემოსავლების სამსახურმა განიხილა აღნიშნული საჩივარი და მიიჩნია, რომ გადამხდელის მოთხოვნა უნდა დაკმაყოფილდეს შემდეგ გარემოებათა გამო:\nსაქართველოს საგადასახადო კოდექსის 302-ე მუხლის მე-6 ნაწილის თანახმად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nსაქართველოს საგადასახადო კოდექსის 43-ე მუხლის მე-2 ნაწილის თანახმად, საქართველოს საწარმო, საქართველოს ორგანიზაცია და მეწარმე ფიზიკური პირი ვალდებული არიან საგადასახადო აღრიცხვის ადგილის მიხედვით საგადასახადო ორგანოს წარუდგინონ ინფორმაცია საქართველოს ფარგლების გარეთ საბანკო ანგარიშების (გარდა საანაბრო (ვადიანი) ანგარიშებისა) გახსნის შესახებ ასეთი ანგარიშების გახსნიდან 5 სამუშაო დღის ვადაში.\nსაქართველოს ფინანსთა მინისტრის ,,გადასახადების ადმინისტრირების შესახებ“ 2010 წლის 31 დეკემბრის N996 ბრძანების 23-ე მუხლის მიხედვით, საქართველოს საწარმო, საქართველოს ორგანიზაცია და მეწარმე ფიზიკური პირი საგადასახადო აღრიცხვის ადგილის მიხედვით საგადასახადო ორგანოს №I21 დანართის შესაბამისი ფორმით წარუდგენს ინფორმაციას საქართველოს ფარგლების გარეთ საბანკო ანგარიშების (გარდა საანაბრო (ვადიანი) ანგარიშებისა) გახსნის შესახებ ასეთი ანგარიშების გახსნიდან 5 სამუშაო დღის ვადაში. ცნობაში ასახული ინფორმაცია საგადასახადო ორგანოს მიერ შეიტანება მონაცემთა ერთიან ელექტრონულ ბაზაში. \nსაქართველოს საგადასახადო კოდექსის 269-ე მუხლის პირველი ნაწილის თანახმად, საგადასახადო სამართალდარღვევად ითვლება პირის მართლსაწინააღმდეგო ქმედება (მოქმედება ან უმოქმედობა), რომლისთვისაც ამ კოდექსით გათვალისწინებულია პასუხისმგებლობა. საგადასახადო სამართალდარღვევისათვის პირს პასუხისმგებლობა შეიძლება დაეკისროს მხოლოდ ამ კოდექსით დადგენილი საფუძვლითა და წესით.\nსაქართველოს საგადასახადო კოდექსის 270-ე მუხლის პირველი ნაწილის თანახმად, საგადასახადო სანქცია არის პასუხისმგებლობის ზომა ჩადენილი საგადასახადო სამართალდარღვევისათვის. ხოლო მე-2 ნაწილის თანახმად, აგადასახადო სანქცია გამოიყენება გაფრთხილების, საურავის, ფულადი ჯარიმის, სამართალდარღვევის საქონლის ან/და სატრანსპორტო საშუალების უსასყიდლოდ ჩამორთმევის სახით, ამ კოდექსით გათვალისწინებულ შემთხვევებში. \nსაქართველოს საგადასახადო კოდექსის 291-ე მუხლის თანახმად, პირის მიერ ამ კოდექსით გათვალისწინებული ვალდებულების შეუსრულებლობა, რისთვისაც ამავე კოდექსით გათვალისწინებულია პასუხისმგებლობა, მაგრამ არ არის განსაზღვრული ჯარიმის ოდენობა, – იწვევს დაჯარიმებას 100 ლარის ოდენობით.\nშემოსავლების სამსახური ყურადღებას ამახვილებს, რომ 2024 წლის 17 იანვარს გადამხდელის პორტალით შემოვიდა ი/მ ------- (ს/ნ -------) N---------, ---------- წერილები საქართველოს ფარგლების გარეთ საბანკო ანგარიშების გახსნის შესახებ.\nზემოაღნიშნული სამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ უნდა გაუქმდეს მომსახურების დეპარტამენტის სადავო საგადასახადო სამართალდარღვევის ოქმი და მის საფუძველზე დაკისრებული ჯარიმა. \n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ :\n\n\n1. ი/მ ----------- (ს/ნ ---------) საჩივარი დაკმაყოფილდეს;\n2. გაუქმდეს მომსახურების დეპარტამენტის 2024 წლის 6 თებერვლის NAA1585761 საგადასახადო სამართალდარღვევის ოქმი და მის საფუძველზე შეფარდებული ჯარიმა;\n3. დაევალოს მომსახურების დეპარტამენტს შესაბამისი კორექტირების განხორციელება გადასახადის გადამხდელის პირადი აღრიცხვის ბარათზე;\n4. აღნიშნული ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვახტანგ გორგასლის ქ. N16) ან სასამართლოში (მის: ქ. თბილისი, დავით აღმაშენებლის ხეივანი N64), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსხვა ჯარიმები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n54\n\nდოკუმენტის დათვალიერება\n\ninfohub@rs.ge",
    "title": "Document 5aa580bf-d8be-405e-b881-cca270434a27"
  }
}