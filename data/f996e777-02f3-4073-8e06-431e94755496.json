{
  "id": "f996e777-02f3-4073-8e06-431e94755496",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19386/2/2023\n12 ივლისი 2023\nდოკუმენტის #:\n19386/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n11 ივლისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nურთიერთდამოკიდებული პირები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n№19386/2/2023\n11 ივლისი 2023\n\n\n\n\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს„----------“ (ს/ნ ----------) \nმოპასუხე: აუდიტის დეპარტამენტი \n\n\nსაქართველოს ფინანსთა სამინისტროსთან არსებულმა დავების განხილვის საბჭომ 2.06.2023 წელს განიხილა და მიიღო გადაწყვეტილება შპს -------------- 11.04.2023 წელს რეგისტრირებულ საჩივარზე (რეგისტრაციის №19386/2/2023). \n\n\nდავის საგანი:\nგატანილი თანხების დირექტორზე გაცემულ ხელფასად განხილვა.\n\n\nგასაჩივრებული გადაწყვეტილება:\n1. აუდიტის დეპარტამენტის 12.10.2022 წლის №007-265 საგადასახადო მოთხოვნა;\n2. შემოსავლების სამსახურის 27.03.2023 წლის №5944 ბრძანება.\n\n\nდარიცხული თანხა: 92 690 ლარი. \nმათ შორის:\nსაშემოსავლო გადასახადი - 59 151\nჯარიმა - 29 576\nსაურავი - 3 963\n\n\nფაქტების აღწერა/დარიცხვის საფუძვლები\nშემოსავლების სამსახურის აუდიტის დეპარტამენტის მიერ ჩატარდა მომჩივნის საქმიანობის 1.01.2019 წლიდან 1.06.2022 წლამდე პერიოდის საგადასახადო შემოწმება. შემოწმების შედეგები აისახა 2022 წლის 28 სექტემბრის საგადასახადო შემოწმების აქტში, რომლის მიხედვით, სადავო დარიცხვა გამოწვეულია შემდეგი გარემოებებით:\nგადასახადის გადამხდელის პირველადი საგადასახადო დოკუმენტების ბუღალტრული აღრიცხვის მონაცემების და საბანკო ანგარიშების ანალიზის შედეგად დადგინდა, რომ კომპანიას გააჩნია დებიტორული მოთხოვნა 236 397 ლარის ოდენობით შპს---------- მიმართ. ამასთან, კომპანიის მიმართ საგადასახადო შემოწმების ჩატარებამდე განხორციელდა დეკლარაციების კონტროლის სამმართველოს მიერ რისკის შეფასების და გაქარწყლების პროცედურები, რომლის ფარგლებში გადასახადის გადამხდელისგან გამოთხოვილი ინფორმაციით გადასახადის გადამხდელმა განმარტა, რომ აღნიშნული მოთხოვნა წამოადგენს ძირითადი საშუალების შესაძენად 2009 წელს გადახდილ ავანსს. თუმცა,შემდგომში ეს შენობა შპს --------- ჩამოართვეს, რის გამოც ვერ მოხდა მისი გადმოცემა და ვერც ავანსად გადახდილი თანხის დაბრუნება.\nგადასახადის გადამხდელმა ვერ წარადგინა შესაბამისი უძრავი ქონების ნასყიდობის ხელშეკრულება, რადგან მისი განმარტებით, არ მოეპოვება ძველი პერიოდის დოკუმენტები (მათ შორის საბანკო გადარიცხვის დამადასტურებელი დოკუმენტები). შპს ---------- რეგისტრირებულია 2005 წლის 29 აგვისტოს, რომლის 49%-იანი წილის მფლობელ პარტნიორს 2011 წლის 7 სექტემბრამდე წარმოადგენდა ----------, რომელიც წარმოადგენს შპს ----------ტერმინალის პარტნიორის ----------- დედას, რომელიც გარკვეული პერიოდის განმავლობაში წარმოადგენდა შპს ------------ 25%-იანი წილის მფლობელს და დირექტორს. შემოსავლების სამსახურის გადასახადების ადმინისტრირების საინფორმაციო სისტემაში გადასახადის გადამხდელის შესახებ არსებული მონაცემებით, კომპანიას 2016 წლიდან არ უფიქსირდება არანაირი აქტივობა. გადასახადის გადამხდელს ეცნობა ზემოაღნიშნული რისკის არსებობის და საგადასახადო შემოწმების მიზანშეწონილობის შესახებ. საგადასახადო შემოწმების მიმდინარეობისას გადასახადის გადამხდელის მიერ წარდგენილ ბუღალტრული აღრიცხვის ელექტრონული პროგრამის ჩანაწერებში ფიქსირდება საწყისი დებიტორული დავალიანება შპს ------------ მიმართ 236 397 ლარის ოდენობით და ასევე, საწყისი კრედიტორული დავალიანება 5210 ანგარიშზე (საწესდებო კაპიტალი) 314 600 ლარის ოდენობით და 5210 ანგარიშზე კრედიტორული დავალიანება (პარტნიორთა კაპიტალი შეზღუდული პასუხისმგებლობის არმქონე საზოგადოებაში) 214 597 ლარის ოდენობით. შემოწმების ფარგლებში, კომპანიის მიერ არ იქნა წარდგენილი აღნიშნულ ანგარიშებზე თანხის მოძრაობის დამადასტურებელი პირველადი დოკუმენტები და ასევე, წინა წლის ბუღალტრული აღრიცხვის მონაცემები მათი ხანდაზმულობის გამო.\nშემოწმების შედეგად, საგადასახადო ორგანომ მიიჩნია, რომ აღნიშნული დებიტორული მოთხოვნის ჩანაწერის შინაარსი არ შეესაბამება მის ფორმას, არ მტკიცდება პირველადი საგადასახადო დოკუმენტებით და პირებს შორის ურთიერთდამოკიდებულება გავლენას ახდენს ოპერაციის შინაარსზე და ფორმაზე, აღნიშნული ჩანაწერის (214 597 ლარი) მიზანია კომპანიაში არსებული ნაღდი ფულადი სახსრების შემცირების/დანაკლისის გამართლება. ზემოაღნიშნულის გათვალისწინებით, კომპანიიდან თანხის გატანა ჩაითვალა დირექტორზე გაცემულ სახელფასო განაცემად. საგადასახადო კოდექსის მე-19, 43-ე, 73- ე, 101-ე და 154-ე მუხლების საფუძველზე, გადასახადის გადამხდელს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად.\nშემოწმების აქტის საფუძველზე გამოიცა აუდიტის დეპარტამენტის 2022 წლის 12 ოქტომბრის №26072 ბრძანება და №007-265 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 27.03.2023 წლის №5944 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 73-ე მუხლის მე-9 ნაწილის „ბ“ ქვეპუნქტზე და ამავე მუხლის მე-4 ნაწილზე, მე-19 მუხლის პირველ ნაწილზე, 43-ე მუხლის პირველი ნაწილის „ვ“ ქვეპუნქტზე, 491 მუხლზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე, 43-ე მუხლის მე-4 ნაწილზე, საქმეში არსებულ ფაქტობრივ გარემოებებზე, აუდიტის დეპარტამენტის წარმომადგენლის განმარტებაზე, რომ გადასახადის გადამხდელს, საწესდებო კაპიტალის შემცირების საფუძვლით, კომპანიიდან გაჰქონდა თანხები, თუმცა საწესდებო კაპიტალის რეალობის დადგენის მიზნით, აუდიტის დეპარტამენტის მიერ მოთხოვნილი ინფორმაცია გადასახადის გადამხდელს შემოწმებისთვის არ წარუდგენია. აღნიშნული ფაქტობრივი გარემოების გათვალისწინებით, შემოსავლების სამსახურს მიიჩნია, რომ კომპანიიდან გატანილი თანხა, რომელზეც გადასახადის გადამხდელის მხრიდან ვერ იქნა წარდგენილი შესაბამისი ინფორმაცია, თავისი შინაარსის გათვალისწინებით წარმოადგენს დირექტორის მიერ მიღებულ ხელფასს. ამასთან, მომჩივანს დავის წარმოების პროცესში არ აქვს წარდგენილი იმგვარი მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს.\nშემოსავლების სამსახურმა მიიჩნია, რომ შემოწმებით საგადასახადო ვალდებულებების განსაზღვრა შესაბამისობაშია კანონმდებლობის მოთხოვნებთან, გადასახადის გადამხდელის საჩივარი დაუსაბუთებელია და არ უნდა დაკმაყოფილდეს. \n\n\nმომჩივნის არგუმენტაცია\nშემოწმების პერიოდში გადასახადის გადამხდელმა, აუდიტორს წარუდგინა ანგარიშის ბარათი, რომელიც ადასტურებს, რომ კომპანიას 2009 წლის ივლის-დეკემბრის პერიოდში შპს ---------- მიმართ გადახდილი აქვს 236 397 ლარი, საიდანაც 43 000 ლარი გადახდილია სალაროს გასავლის ორდერის მეშვეობით, ხოლო დანარჩენი თანხა საბანკო გადარიცხვის გზით. შესაბამისად, აღნიშნული თანხა კომპანიას ბუღალტრულ პროგრამაში 2010 წლის 1 იანვრიდან ერიცხება, როგორც დებიტორული დავალიანება.\nშემოსავლების სამსახურის აუდიტის დეპარტამენტის 2013 წლის 4 ოქტომბრის №49532 ბრძანებით ასევე განხორციელდა კომპანიის სრული საგადასახდო შემოწმება, რომელიც მოიცავდა 2007-2013 წლების პერიოდს. ამ შემთხვევაშიც, აუდიტორს წარედგინა შესაბამისი ანგარიშის ბარათი, რომელიც ადასტურებდა, რომ კომპანიას 2009 წლის ივლის-დეკემბრის პერიოდში შპს ---------- მიმართ გადახდილი ჰქონდა 236 397 ლარი, შესაბამისად იმ პერიოდისთვისაც აღნიშნული თანხა კომპანიის ბუღალტრულ პროგრამაში ირიცხებოდა, როგორც დებიტორული დავალიანება, თუმცა სრულიად კანონიერად, ამ ნაწილში დარიცხვა არ განხორციელებულა. მოცემულ ოპერაციაზე, გადასახადის გადამხდელის მხრიდან აუდიტორისათვის პირველადი საბუღალტრო დოკუმენტების წარუდგენლობა ვერ გახდება დარიცხვის საფუძველი, რადგან გასულია ამ დოკუმენტების შენახვის კანონით დადგენილი ვადა და მათი შენახვის ვალდებულება გადასახადის გადამხდელს არ ეკისრება.\nსაგადასახადო კოდექსის 43-ე მუხლის პირველი ნაწილის „ვ“ ქვეპუნქტზე მითითებით აღნიშნავს, რომ მოცემულ შემთხვევაში უდავოა, რომ ოპერაციის განხორციელების დროა 2009 წლის ივლისი - დეკემბერი. შესაბამისად, ამ ოპერაციასთან დაკავშირებული დოკუმენტაციის შენახვის ვალდებულება გადასახადის გადამხდელს ჰქონდა ოპერაციის განხორციელების კალენდარული წლის (2009 წლის) დასრულებიდან 3 წლის განმავლობაში, ანუ 2012 წლის ჩათვლით. ამდენად, აუდიტორის მხრიდან საგადასახადო კოდექსის 43-ე მუხლის პირველი ნაწილის „ვ“ ქვეპუნქტის გამოყენება არარელევანტურია.\nგანსახილველ შემთხვევაში, შემოსავლების სამსახურის მიერ განხორციელებული დარიცხვა არ შეესაბამება საგადასახადო კოდექსით დადგენილ მოთხოვნებს, რადგან დარიცხვა ხანდაზმულია.\nსაგადასახდო კოდექსით დადგენილია ხანდაზმულობის ვადები, მიუთითებს საგადასახადო კოდექსის მე-4 მუხლზე, ამავე კოდექსის 309-ე მუხლის 62-ე ნაწილზე და მიიჩნევს, რომ აუდიტორმა და შემოსავლების სამსახურმა ასევე არასწორად გამოიყენა საგადასახადო კოდექსის 73-ე მუხლი, რამაც გამოიწვია გადასახადის გადამხდელის მიმართ გადასახადის უკანონოდ დარიცხვა.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. ამავე მუხლის მე-4 ნაწილის შესაბამისად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის მე-19 მუხლის პირველი ნაწილის თანახმად, ურთიერთდამოკიდებულ პირებად ითვლებიან ის პირები, რომელთა შორის განსაკუთრებულ ურთიერთობათა არსებობამ შეიძლება გავლენა მოახდინოს მათი ან მათ მიერ წარმოდგენილი პირების საქმიანობის პირობებზე ან ეკონომიკურ შედეგებზე.\nსაგადასახადო კოდექსის 43-ე მუხლის პირველი ნაწილის „ვ“ ქვეპუნქტის თანახმად, გადასახადის გადამხდელი ვალდებულია გადასახადით დაბეგვრის ობიექტის დადგენისათვის აუცილებელი დოკუმენტი შეინახოს 3 წლის განმავლობაში. ეს ვადა აითვლება იმ საგადასახადო პერიოდის კალენდარული წლის დასრულებიდან, რომლის საგადასახადო ვალდებულების დადგენისთვისაც იგი არის აუცილებელი.\nსაგადასახადო კოდექსის 491 მუხლის თანახმად:\n1. საგადასახადო ორგანო უფლებამოსილია განახორციელოს ზოგადი ანალიტიკური პროცედურები.\n2. ზოგადი ანალიტიკური პროცედურები გულისხმობს პირის შესახებ ინფორმაციის შეკრებას, ანალიზს და ამ ანალიზის საფუძველზე გადასახადების ადმინისტრირების ღონისძიებების დაგეგმვასა და ოპტიმიზაციას, მათ შორის, გადასახადით დასაბეგრი ობიექტის თაობაზე ინფორმაციის შეგროვებასა და ანალიზს, ასევე, საგადასახადო დავალიანებისა და ზედმეტობის წარმოშობის მიზეზების შესწავლას.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nდადგენილია, რომ გადასახადის გადამხდელის მიერ წარდგენილი ბუღალტრული აღრიცხვის ელექტრონული პროგრამის ჩანაწერებში ფიქსირდება საწყისი დებიტორული დავალიანება შპს ---------- მიმართ 236 397 ლარის ოდენობით, ასევე საწყისი კრედიტორული დავალიანება 5210 ანგარიშზე (საწესდებო კაპიტალი) 314 600 ლარის ოდენობით და 5210 ანგარიშზე კრედიტორული დავალიანება (პარტნიორთა კაპიტალი შეზღუდული პასუხისმგებლობის არმქონე საზოგადოებაში) 214 597 ლარის ოდენობით. კომპანიის მიერ არ იქნა წარდგენილი აღნიშნულ ანგარიშებზე თანხის მოძრაობის დამადასტურებელი პირველადი დოკუმენტები და ასევე, წინა წლის ბუღალტრული აღრიცხვის მონაცემები მათი ხანდაზმულობის გამო. ამგვარად, დადგინდა, რომ გადასახადის გადამხდელს საწესდებო კაპიტალის შემცირების საფუძვლით კომპანიიდან გაჰქონდა თანხები, თუმცა საწესდებო კაპიტალის რეალობის დადგენის მიზნით აუდიტის დეპარტამენტის მიერ მოთხოვნილი ინფორმაცია გადასახადის გადამხდელს შემოწმებისთვის არ წარუდგენია.\nაღნიშნული ფაქტობრივი გარემოების გათვალისწინებით, საბჭო იზიარებს შემოსავლების სამსახურს პოზიციას, რომ კომპანიიდან გატანილი თანხა, რომელზეც ვერ იქნა წარდგენილი შესაბამისი ინფორმაცია გადასახადის გადამხდელის მიერ, თავისი შინაარსით წარმოადგენს დირექტორის მიერ მიღებულ ხელფასს.\nმომჩივანი შემოსავლების სამსახურში წარდგენილი არგუმენტების ანალოგიურად, შემოწმებით განხორციელებულ დარიცხვას არ ეთანხმება და უკანონოდ მიიჩნევს, მაგრამ როგორც შემოსავლების სამსახურის სადავო გადაწყვეტილებაშია აღნიშნული და შესაბამისად ირკვევა, არც შემოსავლების სამსახურში დავის ეტაპზე არ წარუდგენია და არც ამჟამად არ წარმოადგენს ისეთ მტკიცებულებას, რაც შეცვლიდა შემოწმებით დადგენილ გარემოებებს და შესაძლებელია შემოწმებით დარიცხული თანხების გადაანგარიშების საფუძველი გამხდარიყო.\nსაქმესთან არსებული მასალების, ფაქტობრივი გარემოებების და მხარეთა არგუმენტაციის გათვალისწინებით, საბჭო მიიჩნევს, რომ გადასახადის გადამხდელის საგადასახადო ვალდებულებები განსაზღვრულია კანონშესაბამისად. ამდენად, შემოსავლების სამსახურის სადავო გადაწყვეტილება მართლზომიერია, არ არსებობს მისი გაუქმების და მომჩივნის მოთხოვნის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nურთიერთდამოკიდებულ პირთან განხორციელებული ოპერაცია\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nფიზიკური პირების წყაროსთან დაბეგვრა\nხელფასის სახით მიღებული შემოსავლები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n29\n\nდოკუმენტის დათვალიერება\n\ninfohub@rs.ge",
    "title": "Document f996e777-02f3-4073-8e06-431e94755496"
  }
}