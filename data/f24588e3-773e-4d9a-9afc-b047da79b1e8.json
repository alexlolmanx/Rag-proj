{
  "id": "f24588e3-773e-4d9a-9afc-b047da79b1e8",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №25236/2/2025\n11 ივნისი 2025\nდოკუმენტის #:\n25236/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n11 ივნისი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№25236/2/2025\n11 ივნისი 2025\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „---------ი“ (ს/ნ -----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 6.06.2025 წელს განიხილა და მიიღო გადაწყვეტილება შპს „------ის“ 30.05.2025 წელს რეგისტრირებულ საჩივარზე (რეგისტრაციის №25236/2/2025).\n\n\nდავის საგანი: \nუცხოურ კომპანიებზე გადარიცხული თანხების ხელფასად განხილვა.\n\n\nგასაჩივრებული გადაწყვეტილება:\n1. აუდიტის დეპარტამენტის 2025 წლის 31 მარტის №047-3 საგადასახადო მოთხოვნა;\n2. შემოსავლების სამსახურის 2025 წლის 21 მაისის №10268 ბრძანება.\n\n\nდარიცხული თანხა: 6 558 708.30 ლარი. \nმათ შორის:\nგადასახადი - 4 197 310\nდღგ - 121\nსაშემოსავლო გადასახადი - 4 197 189\nჯარიმა - 2 109 583\nსაურავი - 251 815.30\n\n\nფაქტების აღწერა \nსაწარმოს საქმიანობაა ნაქსოვი და ტრიკოტაჟის ტანსაცმლის წარმოება. ნედლეულის უმეტესი ნაწილი იმპორტირებულია, ხოლო პროდუქციის რეალიზაცია ხდება ექსპორტზე.\nშემოსავლების სამსახურის აუდიტის დეპარტამენტის 2024 წლის 3 დეკემბრის №25360 ბრძანების საფუძველზე ჩატარდა კომპანიის საქმიანობის 2022 წლის 1 იანვრიდან 2024 წლის 1 დეკემბრამდე პერიოდის კამერალური საგადასახადო შემოწმება. შემოწმების შედეგები აისახა 2025 წლის 18 მარტის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\n- შემოწმებით დადგინდა, რომ გადასახადის გადამხდელი არ აწარმოებდა ბუღალტრულ აღრიცხვას. ამასთან, მომჩივნის ახსნა-განმარტებით, კომპანიის მიერ წარდგენილი წლიური ფინანსური ანგარიშგებები იყო არასწორი. საგადასახადო ორგანოსთვის სრულად არ იქნა წარდგენილი საგადასახადო კოდექსის 70-ე მუხლით მოთხოვნილი ინფორმაცია, რაზეც 2025 წლის 15 იანვარს შედგა საგადასახადო სამართალდარღვევის ოქმი №188610. შემოწმების პროცესში შესწავლილი პირველადი სააღრიცხვო დოკუმენტაციიდან, კერძოდ, საბანკო ამონაწერებიდან დადგინდა, რომ საწარმოს 2022 და 2023 წელს 4 უცხოურ კომპანიაზე გადარიცხული ჰქონდა ჯამში 8 219 646 ლარის ავანსი, საქონლის შეძენის დანიშნულებით, თითოეულ გადარიცხვაზე მითითებული იყო ინვოისის ნომერი და თარიღი, გადარიცხვების პირველადი სააღრიცხვო დოკუმენტაცია შემოწმებისთვის არ წარუდგენია. შემოწმების დაწყებამდე არ დასტურდებოდა არარეზიდენტი მომწოდებლის მიერ შესაბამისი საქონლის გადასახადის გადამხდელისთვის მიწოდების ფაქტი. ასევე, გონივრულ (12 კალენდარული თვის) ვადაში არ დაბრუნებულა ავანსის თანხა. მომჩივანს შემოწმებისთვის არ წარუდგენია დოკუმენტაცია, რითიც დადასტურდებოდა აღნიშნული თანხის მოთხოვნის ფაქტი (სასამართლო სარჩელი, საფოსტო მიმოწერა და ა.შ). იმის გათვალისწინებით, რომ გონივრულ ვადაში, ასევე, საგადასახადო შემოწმების დანიშვნის თარიღისთვის, არ დასტურდებოდა არარეზიდენტი მომწოდებლების მიერ შესაბამისი საქონლის გადასახადის გადამხდელისთვის მიწოდების ან არარეზიდენტი მომწოდებლების მიერ ავანსის თანხის უკან დაბრუნების ფაქტი, გადახდილი ავანსი - 8 219 646 ლარი, საგადასახადო კოდექსის 73-ე მუხლის მე9 ნაწილის „ბ“ ქვეპუნქტის საფუძველზე, დაკვალიფიცირდა საწარმოს დირექტორზე გაცემულ ხელფასად და დაიბეგრა გადახდის წყაროსთან. შედეგად, მომჩივანს დაერიცხა საშემოსავლო გადასახადი და დაეკისრა საგადასახადო კოდექსის 275-ე მუხლით გათვალისწინებული ჯარიმა. \n- შემოწმებით დადგინდა, რომ სულ საწარმოს მიერ იმპორტირებული იყო 11 518 960 ლარის სასაქონლო-მატერიალური ფასეულობა. გადასახადის გადამხდელის ცნობის მიხედვით, უცხოური კომპანიების მიმართ არსებული დავალიანება შეადგენდა 4 497 192 ლარს, ანუ დაფარული თანხა შეადგენდა 7 021 768 ლარს (11 518 960 - 4 497 192), თუმცა უცხოურ კომპანიებზე გადარიცხული თანხა შეადგენდა 17 273 606 ლარს (საწარმოს საწყისი დავალიანება წარდგენილი მონაცემებით და წარდგენილი ანგარიშგებით არ უფიქსირდებოდა). ამ თანხების სხვაობას - 10 251 838 ლარს (11 518 961 – 4 497 192 – 17 273 607) დაემატა ადგილობრივ ბაზარზე რეალიზებული სმფ-ის ღირებულება, რომლის ჩარიცხვაც საბანკო ანგარიშზე არ ფიქსირდებოდა და არც დებიტორებში იყო ასახული და გამოაკლდა საწარმოს საჭიროებისთვის, ნაღდი ანგარიშსწორებისთვის, გადახდილი თანხა - 1 619 643 ლარი და გაცემული დივიდენდი - 51 834 ლარი. მიღებული თანხა - 8 553 879 ლარი (საწარმოს მიერ უცხოურ კომპანიებზე ზედმეტად გადახდილი ის თანხა, რომლის შესახებ გადასახადის გადამხდელმა ვერ წარადგინა შესაბამისი ახსნა-განმარტება და რომელიც არ იყო ასახული დებიტორების შესახებ მიწოდებულ ინფორმაციაში), საგადასახადო კოდექსის 73-ე მუხლის მე-9 ნაწილის „ბ“ ქვეპუნქტის საფუძველზე, ჩაითვალა გაცემულ ხელფასად და დაიბეგრა გადახდის წყაროსთან საგადასახადო კოდექსის 154-ე მუხლის საფუძველზე. შედეგად, მომჩივანს დაერიცხა საშემოსავლო გადასახადი და დაეკისრა საგადასახადო კოდექსის 275-ე მუხლით გათვალისწინებული ჯარიმა.\nშემოწმების აქტის საფუძველზე გამოიცა აუდიტის დეპარტამენტის 2025 წლის 31 მარტის №5999 ბრძანება და №047-3 საგადასახადო მოთხოვნა. მომჩივანს დამატებით გადასახდელად განესაზღვრა 6 558 708.30 ლარი.\nაღნიშნული საგადასახადო მოთხოვნა 2025 წლის 25 აპრილს გასაჩივრდა შემოსავლების სამსახურში, რომელმაც 2025 წლის 21 მაისის №10268 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 136-ე, 61-ე, 73-ე, 101-ე, 154-ე, 43-ე მუხლებზე, შემოწმებით დადგენილ ფაქტობრივ გარემოებებზე და აღნიშნავს, რომ მომჩივანი წარდგენილ საჩივარში ვერ უთითებს ფაქტობრივ და სამართლებრივ გარემოებებზე თუ რა ნაწილში იქნა საგადასახადო ვალდებულებები განსაზღვრული არამართლზომიერად და დავის წარმოების პროცესშიც არ აქვს წარდგენილი ისეთი არგუმენტები/მტკიცებულებები, რომლებიც შეცვლიდა საგადასახადო შემოწმების აქტით დადგენილ ფაქტობრივ გარემოებებს.\nზემოაღნიშნული სამართლებრივი ნორმების, საქმეში არსებული მასალებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ ოპერაციის შინაარსის გათვალისწინებით, არარეზიდენტ კომპანიებზე გადარიცხული ავანსის თანხები და ზედმეტად გადახდილი თანხები, რომლის შესახებაც საგადასახადო ორგანოს ვერ წარუდგინა შესაბამისი ახსნაგანმარტება და რომელიც არ იყო ასახული დებიტორების შესახებ მიწოდებულ ინფორმაციაში, წარმოადგენს სახელფასო განაცემს და მისი გადახდის წყაროსთან დაბეგვრა საშემოსავლო გადასახადით მართლზომიერია, ხოლო გადასახადის გადამხდელის საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nდარიცხვა არასწორია, ვინაიდან აღნიშნული თანხების მოთხოვნის უფლება საწარმოს ბუღალტრულად აქვს დაფიქსირებული. გარდა ამისა, არსებობს არაერთი მტკიცებულება, რომლითაც დასტურდება სადავო თანხის მოთხოვნის ფაქტი. ამასთან, საგადასახადო პრაქტიკით სადავო თანხები უნდა ყოფილიყო მიჩნეული სესხად. ითხოვს გაუქმდეს შემოსავლების სამსახურის 2025 წლის 21 მაისის №10268 ბრძანება.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის შესაბამისად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nამავე მუხლის მე-4 ნაწილის მიხედვით, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის შესაბამისად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს. \nსაქმეში არსებული მასალებით დგინდება, რომ საწარმოს საქმიანობაა ნაქსოვი და ტრიკოტაჟის ტანსაცმლის წარმოება. ნედლეულის უმეტესი ნაწილი იმპორტირებულია, ხოლო პროდუქციის რეალიზაცია ხდება ექსპორტზე. გადასახადის გადამხდელი არ აწარმოებდა ბუღალტრულ აღრიცხვას. შემოწმების პროცესში შესწავლილი პირველადი სააღრიცხვო დოკუმენტაციიდან, კერძოდ, საბანკო ამონაწერებიდან დადგინდა, რომ საწარმოს 2022 და 2023 წელს უცხოურ კომპანიებზე გადარიცხული აქვს რამდენიმე მილიონი ლარი, საქონლის შეძენის დანიშნულებით, თითოეულ გადარიცხვაზე მითითებულია ინვოისის ნომერი და თარიღი, გადარიცხვების პირველადი სააღრიცხვო დოკუმენტაცია საგადასახადო ორგანოსთვის წარდგენილი არ არის. შემოწმების დაწყებამდე არ დასტურდება არარეზიდენტი მომწოდებლის მიერ შესაბამისი საქონლის გადასახადის გადამხდელისთვის მიწოდების ფაქტი. ასევე, გონივრულ (12 კალენდარული თვის) ვადაში არ ხდება აღნიშნული ავანსის თანხის უკან დაბრუნება. მომჩივანს საგადასახადო ორგანოსთვის არ წარუდგენია დოკუმენტაცია, რითიც დასტურდება აღნიშნული თანხის მოთხოვნის ფაქტი (სასამართლო სარჩელი, საფოსტო მიმოწერა და ა.შ). ასევე, არ არის წარდგენილი დამოწმებული ურთიერთშედარების აქტები არარეზიდენტ კომპანიასთან. პირველადი საგადასახადო დოკუმენტების ჩანაწერებისა და შინაარსის გათვალისწინებით, საგადასახადო კოდექსის 73-ე მუხლის მე-9 ნაწილის „ბ“ ქვეპუნქტის შესაბამისად, იმის გათვალისწინებით, რომ გონივრულ ვადაში, ასევე შემოწმების დანიშვნის თარიღისთვის, არ დასტურდება არარეზიდენტი მომწოდებლების მიერ შესაბამისი საქონლის მომჩივნისთვის მიწოდების ან არარეზიდენტი მომწოდებლების მიერ ავანსის უკან დაბრუნების ფაქტი, გადახდილი ავანსი, საგადასახადო კოდექსის 101-ე მუხლის საფუძველზე, ჩაითვალა ხელფასად. ასევე, დებიტორული დავალიანება, რომლის გადახდის გონივრული ვადაც გასულია, „ცალკეულ შემთხვევებში პირის საგადასახადო ვალდებულებების განსაზღვრის მიზნით მეთოდური მითითებების დამტკიცების თაობაზე“ შემოსავლების სამსახურის უფროსის 2019 წლის 8 ივლისის №22708 ბრძანების დანართი №11-ის გათვალისწინებით, ჩაითვალა ხელფასად. შესაბამისად, საწარმოს დაერიცხა საშემოსავლო გადასახადი.\nამასთან, მომჩივანს არ წარმოუდგენია რაიმე მტკიცებულება, რაც შეცვლიდა შემოწმებით დადგენილ გარემოებებს და გახდებოდა დარიცხული თანხების კორექტირების საფუძველი. \nაღსანიშნავია, რომ როგორც შემოსავლების სამსახურში, ასევე დავების განხილვის საბჭოში დავის განხილვისას, მომჩივანს მიეცა შესაძლებლობა დასწრებოდა საჩივრის განხილვის პროცესს და დამატებით წარმოედგინა არგუმენტაცია/მტკიცებულებები, თუმცა გადასახადის გადამხდელს მონაწილეობა არ მიუღია საჩივრის განხილვაში.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n6\n\nდოკუმენტის დათვალიერება\n\ninfohub@rs.ge",
    "title": "Document f24588e3-773e-4d9a-9afc-b047da79b1e8"
  }
}