{
  "id": "a6b98403-9f5d-48ca-8f37-5d8c72319dba",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21783/2/2024\n26 აპრილი 2024\nდოკუმენტის #:\n21783/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n25 აპრილი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№21783/2/2024\n25 აპრილი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „---------“ (ს/ნ ) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 15.02.2024 წელს განიხილა და მიიღო გადაწყვეტილება შპს -----------  3.01.2024 წელს რეგისტრირებულ საჩივარზე (რეგისტრაციის №21783/2/2024). \n\n\nდავის საგანი:\nშემოსავლების სამსახურის 20.06.2023 წლის №13966 ბრძანების აღსრულების შედეგები.\n\n\nგასაჩივრებული გადაწყვეტილება:\n1. აუდიტის დეპარტამენტის 11.10.2023 წლის №006-507 საგადასახადო მოთხოვნა;\n2. შემოსავლების სამსახურის 29.11.2023 წლის №29545 ბრძანება.\n\n\nდარიცხული თანხა: 472 616,67 ლარი.\nმათ შორის:\nგადასახადი - 242 961\nდღგ - 95 481\nსაშემოსავლო გადასახადი - 147 480\nჯარიმა - 127 613\nსაურავი - 102 042,67\n\n\nფაქტების აღწერა/დარიცხვის საფუძვლები \nაუდიტის დეპარტამენტის 22.12.2022 წლის გასვლითი საგადასახადო შემოწმების აქტით შემოწმებულია 1.01.2019 წლიდან 1.05.2022 წლამდე პერიოდი. შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 23.12.2022 წლის №006-608 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 20.06.2023 წლის №13966 ბრძანებით საჩივრები დაკმაყოფილდა ნაწილობრივ. საშემოსავლო გადასახადში განსაზღვრული საგადასახადო ვალდებულებების დაზუსტების მიზნით გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად.\nდადასტურებული მტკიცებულებები. განსაზღვრულ ვადაში მტკიცებულებების წარმოდგენის შემთხვევაში, აუდიტის დეპარტამენტს დაევალა, დამატებით შეისწავლოს წარმოდგენილი მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში, უზრუნველყოს საგადასახადო ვალდებულებების კორექტირება (შემცირება). დანარჩენ ნაწილში საჩივრები არ დაკმაყოფილდა.\nაუდიტის დეპარტამენტის 28.09.2023 წლის დასკვნის მიხედვით, საწარმოს შემოწმების პროცესში არ წარმოუდგენია ეკონომიკურ საქმიანობასთან დაკავშირებული ინფორმაცია/დოკუმენტაცია სრულყოფილად, ამასთან, გადამხდელის განმარტებით, არ ხორციელდებოდა საბუღალტრო აღრიცხვის წარმოება, საბანკო ამონაწერების შესწავლისას კი ირკვევა, რომ უმეტეს შემთხვევაში, რეალიზებული ბინების ღირებულების საბანკო ანგარიშებზე ასახვა ხორციელდებოდა საწარმოს დამფუძნებლის/დირექტორის მიერ თანხის შეტანით. ასევე, იმ გარემოებაზე დაყრდნობით, რომ გადამხდელის მიერ არ იქნა წარმოდგენილი სრულყოფილი ინფორმაცია ფულადი სახსრების მოძრაობის მიზნობრიობის შესახებ, არ არის წარმოდგენილი ინფორმაცია ნაშთების (მათ შორის, მოთხოვნებისა და ვალდებულებების) შესახებ, მხოლოდ ის გარემოება, რომ ბანკში შემოსულ თანხის დანიშნულებაში მითითებულია „დამფუძნებლის შენატანი“, არ იძლევა საგადასახადო შემოწმების აქტით დარიცხული თანხის კორექტირების (შემცირების) საფუძველს.\nაუდიტის დეპარტამენტის 28.09.2023 წლის დასკვნის საფუძველზე გადასახადის გადამხდელს წარედგინა ამავე დეპარტამენტის 11.10.2023 წლის\n№006-507 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 29.11.2023 წლის №29545 ბრძანებით საჩივრები არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 304-ე მუხლის 21 ნაწილზე და აღნიშნავს, რომ გადაანგარიშების ეტაპზე შემოწმების მიერ დამატებით შესწავლილ იქნა სადავო საკითხი. საწარმოს შემოწმების პროცესში გადამხდელის მიერ შემოწმებისთვის არ იქნა წარდგენილი ეკონომიკურ საქმიანობასთან დაკავშირებული ინფორმაცია/დოკუმენტაცია სრულყოფილად, მათ შორის, ინფორმაცია ფულადი სახსრების მოძრაობის მიზნობრიობის და ნაშთების (მათ შორის, მოთხოვნებისა და ვალდებულებების) შესახებ. ამასთან, საწარმოს მიერ არ ხორციელდებოდა საბუღალტრო აღრიცხვის წარმოება, საბანკო ამონაწერების შესწავლისას კი ირკვევა, რომ უმეტეს შემთხვევაში, რეალიზებული ბინების ღირებულების საბანკო ანგარიშებზე ასახვა ხორციელდებოდა საწარმოს დამფუძნებლის/დირექტორის მიერ თანხის შეტანით, შესაბამისად, მხოლოდ ის გარემოება, რომ ბანკში შემოსულ თანხის დანიშნულებაში მითითებულია „დამფუძნებლის შენატანი“, არ იძლევა საგადასახადო შემოწმების აქტით დარიცხული თანხის კორექტირების (შემცირების) საფუძველს.\nშემოსავლების სამსახური განმარტავს, რომ გადასახადის გადამხდელის საჩივრებში გამოთქმული პრეტენზიები საფუძველს მოკლებულია. ამასთან, გადამხდელს წარმოდგენილ საჩივრებში სადავო გარემოებად მითითებული აქვს ისეთი ფაქტობრივი გარემოება, რაც ბრძანებით არ დაკმაყოფილდა და შესაბამისად, არ ყოფილა დავალებული შესასრულებლად აუდიტის დეპარტამენტისთვის.\nსაქმეზე არსებული მტკიცებულებების, აუდიტის დეპარტამენტის დასკვნის და შესაბამისად, განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოებების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარმოდგენილი საჩივრების დაკმაყოფილების საფუძველი.\n\n\nმომჩივნის არგუმენტაცია \nაუდიტის დეპარტამენტის დასკვნაში არ ჩანს რაში არ დაგვეთანხმნენ: საბაზრო ფასად თავად საზედნადებო ფასების ჩათვლაში (დავის განხილვისას აუდიტის დეპარტამენტის წარმომადგენელმა სადავო თანხაზე მიუთითა, რომ ეს იყო ჩვენი მხრიდან გაწეული მომსახურებისათვის დამატებული %), თუ მიწოდებულად ჩათვლილი საქონლის მოცულობის გაანგარიშებაში.\nმოცულობის გაანგარიშებასთან დაკავშირებით შემმოწმებელ ჯგუფს არც პირველ ეტაპზე და არც ამჯერად მოუწოდებია მიწოდებად აღიარებული კონკრეტული საქონლის ან/და სასაქონლო ზედნადებების ჩამონათვალი. პირველ საჩივარზე თანდართული იყო ცხრილი (რომელიც ახლაც დართულია) აღნიშნულთან დაკავშირებით. სამწუხაროდ არც ჩვენ ცხრილზეა გაკეთებული შეფასება (თუ არასწორია, რომელ პოზიციაშია შეცდომა ან/და რა აკლია).\nრაც შეეხება საბაზრო ფასს, ყველა სასაქონლო ზედნადები მიღებულია დამოუკიდებელი მომწოდებლების მიერ და საქონლის მიწოდება მომხდარია უშუალოდ საგურამოში (სწორედ ეს ფაქტი გახდა დარიცხვის საფუძველი). შესაბამისად დამატებით მატერიალური ან/და ფინანსური ხარჯი გაწეული არ ყოფილა. ამდენად საზედნადებო ფასი წარმოადგენს საბაზრო ფასს.\nმყიდველის მიერ მიცემული თანხის დირექტორის მიერ საბანკო ანგარიშზე შეტანა გამოწვეული იყო კლიენტების მხრიდან საბანკო ოპერაციების განხორციელებისგან თავის შეკავებით (დროის უქონლობისა და ბანკში რიგში დგომის მოტივით). ამასთან, საბანკო ქვითრებით ეძლეოდათ (მოითხოვდნენ) მყიდველებს გადახდის დასადასტურებლად და მათი დამახინჯება შეუძლებელია. ამასთან, ეს თანხები რეალიზაციის ფასის სახით აღნიშნულია შესყიდვის დოკუმენტებშიც, რაც გადამოწმებულია აუდიტის პროცესში.\nკრედიტორული დავალიანების ზრდა ფულის შემოდინებას არ იწვევს, შემცირება კი იწვევს გადინებას, ანუ ხარჯს. შესაბამისად, ეს არგუმენტად ვერ გამოდგება.\nდებიტორული დავალიანების ზრდა-შემცირება შესაძლებელია მხოლოდ ბინების რეალიზაციის პროცესში (სხვა საქმიანობა საწარმოს არ განუხორციელებია). ეს პროცესი კი საგადასახადო სამსახურების მიერ შემოწმებულია 2015-2022 წწ პერიოდზე. შესაბამისად, დამატებითი ნაშთების არსებობა გამოიწვევდა დამატებით საგადასახადო დარიცხვებს. \nშესაბამისად, არ იკვეთება დამატებითი წყარო, რომლითაც შეიძლება შემოსულიყო თანხა.\nროგორც აქტზე თანდართული ცხრილებით ირკვევა, შემოწმების მთლიან პერიოდზე რეალიზებულად მიჩნეული იქნა 2 116 292 ლარის საქონელი (დასაბეგრი ბრუნვა 1 793 468 ლარი და მასზე დარიცხული დღგ 322 824 ლარი), საიდანაც 589 836 ლარი ზემოაღნიშნული მასალის მიწოდებად ჩათვლილი ღირებულებაა. შესაბამისად, ბინების რეალიზაციის თანხა შეადგენს 1 526 456 ლარს.\nამავე პერიოდში დეკლარირებულია 1 490 243 (1 262 918 + 227 325) ლარის შემოსავალი დღგ-ის ჩათვლით. შესაბამისად, ბინების რეალიზაციით დამატებით დარიცხულია მხოლოდ 36 213 ლარის შემოსავალი დღგ-ის ჩათვლით. დამფუძნებლის სახელით კი შემოტანილია 887 595 ლარი.\nაღნიშნული აქტი, ბრძანება და საგადასახადო მოთხოვნა გასაჩივრდა შემოსავლების სამსახურში, თუმცა შემოსავლების სამსახურის 29.11.2023 წლის №29545 ბრძანებით საჩივარი არ დაკმაყოფილდა, არგუმენტად მითითებულია საწარმოს მიერ ბუღალტერიის არასრულად წარმოება. უარი არასწორი და დაუსაბუთებელია.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nშემოსავლების სამსახურის 20.06.2023 წლის №13966 ბრძანებით საშემოსავლო გადასახადში განსაზღვრული საგადასახადო ვალდებულებების დაზუსტების მიზნით გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს\nწარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები. განსაზღვრულ ვადაში მტკიცებულებების წარმოდგენის შემთხვევაში, აუდიტის დეპარტამენტს დაევალა, დამატებით შეისწავლოს წარმოდგენილი მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში, უზრუნველყოს საგადასახადო ვალდებულებების კორექტირება (შემცირება).\nაუდიტის დეპარტამენტის 28.09.2023 წლის დასკვნის მიხედვით, იმ გარემოებაზე დაყრდნობით, რომ გადამხდელის მიერ არ იქნა წარდგენილი სრულყოფილი ინფორმაცია ფულადი სახსრების მოძრაობის მიზნობრიობის შესახებ, არ არის წარდგენილი ინფორმაცია ნაშთების (მათ შორის, მოთხოვნებისა და ვალდებულებების) შესახებ, მხოლოდ ის გარემოება, რომ ბანკში შესული თანხის დანიშნულებაში მითითებულია „დამფუძნებლის შენატანი“, არ იძლევა საგადასახადო შემოწმების აქტით დარიცხული თანხის კორექტირების (შემცირების) საფუძველს.\nვინაიდან საგადასახადო შემოწმების შედეგების გადაანგარიშებისას მომჩივნის მიერ არ იქნა წარდგენილი დამატებით ინფორმაცია/დოკუმენტაცია, რომლითაც დადგინდებოდა შემოწმების შედეგად დადგენილისგან განსხვავებული გარემოებები, საბჭო აღნიშნავს, რომ აუდიტის დეპარტამენტის 28.09.2023 წლის დასკვნა გამოცემულია შემოსავლების სამსახურის 20.06.2023 წლის №13966 ბრძანების შესაბამისად და მიიჩნევს, რომ არ არსებობს სადავო აქტების გაუქმების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n26\n\nდოკუმენტის დათვალიერება\n\ninfohub@rs.ge",
    "title": "Document a6b98403-9f5d-48ca-8f37-5d8c72319dba"
  }
}