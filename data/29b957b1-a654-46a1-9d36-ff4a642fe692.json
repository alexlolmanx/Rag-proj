{
  "id": "29b957b1-a654-46a1-9d36-ff4a642fe692",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №26186/2/2025\n14 იანვარი 2026\nდოკუმენტის #:\n26186/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n05 იანვარი 2026\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდავის განმხილველი ორგანოს გადაწყვეტილება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\n№26186/2/2025\n05 იანვარი 2026\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: \"-------\" (ს/ნ \"-------\" )\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,6.12.2025 წელს განიხილა და მიიღო გადაწყვეტილება \"-------\"- ს 19.11.2025 წელს რეგისტრირებულ საჩივარზე (რეგისტრაციის №26186/2/2025). \n\n\nდავის საგანი: \nშემოსავლების სამსახურის 2025 წლის 2 აპრილის №6286 ბრძანების აღსრულების შედეგები.\n\n\nგასაჩივრებული გადაწყვეტილება:\n1. აუდიტის დეპარტამენტის 17.07.2025 წლის №249-21 საგადასახადო მოთხოვნა;\n2. შემოსავლების სამსახურის 31.10.2025 წლის №24007 ბრძანება.\n\n\nდარიცხული თანხა: 1 946 350,12 ლარი.\nმათ შორის:\nგადასახადი - 893 047,00\nდღგ - 590 857,00\nსაშემოსავლო გადასახადი - 300 584,00\nქონების გადასახადი - 1 606,00\nჯარიმა - 442 988,00\nსაურავი - 610 315,12\n\n\nფაქტების აღწერა/დარიცხვის საფუძვლები \nმომჩივნის საქმიანობის საგანს წარმოადგენს კერამიკული საყოფაცხოვრებო და დეკორატიული ნაკეთობების, საყოფაცხოვრებო ჭურჭლის, თიხის ჭურჭლის, ფაიფურის და სამზარეულოს საკუთნოების შეძენა-რეალიზაცია. სარეალიზაციო საქონლის 99%-ს წარმოადგენს გადამხდელის მიერ იმპორტირებული საქონელი, რეალიზაციას ახორციელებს \"-------\"-ში, \"-------\"-ის რაიონში მის მიერ იჯარით აღებულ ოთხ სხვადასხვა ობიექტზე, სადაც ასევე რეგისტრირებული აქვს ოთხი საკონტროლოსალარო აპარატი.\nაუდიტის დეპარტამენტის 27.09.2023 წლის კამერალური საგადასახადო შემოწმების აქტით შემოწმებულია მომჩივნის საქმიანობის 1.01.2020 წლიდან 1.02.2023 წლამდე პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით:\nგადასახადის გადამხდელი არ აწარმოებს ბუღალტრულ აღრიცხვას, შემოწმების პროცესში წარმოდგენილია ექსელის ფაილი, რომელიც მოიცავს ინფორმაციას თვეების ჭრილში საქონლის საწყისისაბოლოო ნაშთების შესახებ თანხობრივად, ასევე ინფორმაციას შეძენილი და რეალიზებული საქონლის თაობაზე თანხობრივად, გადამხდელის მხრიდან ასევე წარმოდგენილია ეკონომიკურ საქმიანობასთან დაკავშირებული პირველადი დოკუმენტაცია. გადამხდელის მიერ წარმოდგენილი ცხრილისა და დეკლარირებული მონაცემების ანალიზით დგინდება, რომ გადამხდელის დეკლარირებული ფასნამატი 2020 წელს შეადგენს 18.82%-ს, 2021 წელს 19.51%-ს და 2022 წელს 23.14%-ს. დეკლარირებული შემოსავლის 68% დოკუმენტური რეალიზაციიდან მიღებულ შემოსავალია. გადამხდელის დოკუმენტური ფასნამატის გაანგარიშება ზედნადებებზე დაყრდნობით შეუძლებელია, რადგან ვერ ხდება ზუსტი იდენტიფიცირება რეალიზებული საქონლის იმპორტირებულ საქონელთან მიმართებაში, რადგან რეალიზაციის ზედნადებებში და იმპორტის დოკუმენტებში ძალიან ბევრია ისეთი საქონელი, რომელთაც აქვთ ერთი და იგივე დასახელება, თუმცა ფასითა და ზომით რადიკალურად განსხვავდება ერთმანეთისაგან.\nშემოსავლების სამსახურის საგადასახადო მონიტორინგის დეპარტამენტის 13.03.2023 წლის №4631 ბრძანების საფუძველზე ჩატარდა სასაქონლო-მატერიალური ფასეულობების ინვენტარიზაცია, რომლის მასალები, შედეგების გამოყვანის მიზნით, გაეგზავნა აუდიტის დეპარტამენტს. აღნიშნული ინვენტარიზაციის ფარგლებში განხორციელდა გადამხდელთან არსებული სმფ-ს ნაშთის დათვლა, ასევე გადამხდელის მონაწილეობით მოხდა აღნიშნულ ნაშთზე, თითოეულ საქონელზე, თვითღირებულებებისა და სარეალიზაციო ფასების მითითება, რამაც შესაძლებელი გახადა მეწარმის ფასნამატის განსაზღვრა (საშუალოდ 55.78%), რაც რადიკალურად განსხვავებულია დეკლარირებული ფასნამატისაგან. \nაღნიშნულიდან გამომდინარე, მეწარმის საგადასახადო ვალდებულებები განისაზღვრა არაპირდაპირი მეთოდით, კერძოდ: ინვენტარიზაციის ფასნამატის გამოყენებით განისაზღვრა დოკუმენტურად რეალიზებული საქონლის თვითღირებულება, რათა დადგენილიყო საცალოდ რეალიზებული საქონლის თვითღირებულება, რაზეც გავრცელდა ინვენტარიზაციის მასალებით გაანგარიშებული ფასნამატი 55.78%, რამაც გაზარდა დღგ-ით დასაბეგრი ბრუნვები სრულ შესამოწმებელ პერიოდზე 3 073 920 ლარით. \nარაპირდაპირი მეთოდით დადგენილმა შემოსავალმა გამოიწვია წლიური საშემოსავლო გადასახადის დეკლარაციებში ფიზიკური პირის საშემოსავლო გადასახადის 20%-იანი განაკვეთით დასაბეგრი შემოსავლის გაზრდა. გადასახადის გადამხდელს დაერიცხა დღგ და საშემოსავლო გადასახადი, ასევე დაეკისრა საგადასახადო კოდექსის 275-ე მუხლით გათვალისწინებული ჯარიმა.\nამასთან, ინვენტარიზაციის მასალებით დგინდება, რომ სმფ-ის ნაშთის თვითღირებულება 13.03.2023 წლის მდგომარეობით შეადგენს 1 894 016 ლარს. გადამხდელის წარმოდგენილი საქონლის ნაშთების გაანგარიშების ცხრილის შესაბამისად, შესამოწმებელი პერიოდის ბოლოს 2023 წლის 1 თებერვლისათვის სმფ-ების საბოლოო ნაშთი შეადგენს 2 611 077 ლარს, ხოლო 2023 წლის 13 მარტამდე შეძენილი სმფ - 81 177 ლარს. ინვენტარიზაციის მომენტისათვის ბუღალტრული ნაშთის განსაზღვრის მიზნით, 2 611 077 ლარს (საწყის ნაშთს) დაემატა 81 177 ლარი (01.02.2023-13.03.2013 პერიოდში შეძენილი სმფ) და გამოაკლდა 2023 წლის პირველი თებერვლიდან 2023 წლის 13 მარტამდე რეალიზებული სმფ-ს თვითღირებულება 186 523 ლარი, რომლის გაანგარიშება მოხდა შემდეგი პრინციპით: 2023 წლის პირველი თებერვლიდან 2023 წლის 13 მარტამდე მიღებული შემოსავლიდან (290 565 ლარი) ინვენტარიზაციის მასალებზე დაყრდნობით მიღებული ფასნამატით 55.78%-ით განისაზღვრა რეალიზებული საქონლის თვითღირებულება. ყოველივე ზემოაღნიშნულის გათვალისწინებით, შემოწმებით დადგენილმა ბუღალტრულმა ნაშთმა ინვენტარიზაციის მომენტისთვის შეადგინა 2 505 732 ლარი. შესაბამისად გადამხდელის სააღრიცხვო დოკუმენტაციასა და ფაქტობრივად დადგენილ სმფ-ს ნაშთებს შორის სხვაობამ შეადგინა 611 715 ლარი.\nგადასახადის გადამხდელის სააღრიცხვო დოკუმენტაციასა და ფაქტობრივად დადგენილ სმფ-ს ნაშთებს შორის სხვაობა განხილულ იქნა შესამოწმებელ პერიოდებში რეალიზებულად, აღნიშნულ რეალიზებულ საქონელზე გავრცელდა შემოწმებით დადგენილი ინვენტარიზაციის ფასნამატი 55.78%, შედეგად გაიზარდა დღგ-ით დასაბეგრი ბრუნვები სრულ შესამოწმებელ პერიოდზე დამატებით 952 927 ლარით. ამასთან, შემოწმების მიერ არაპირდაპირი მეთოდის გამოყენებით დადგენილმა შემოსავალმა გამოიწვია ფიზიკური პირის საშემოსავლო გადასახადის 20%-იანი განაკვეთით დასაბეგრი შემოსავლის გაზრდა. პირს დაერიცხა დღგ და საშემოსავლო გადასახადი, ასევე ჯარიმა საქართველოს საგადასახადო კოდექსის 275-ე მუხლის მიხედვით.\nგადამხდელის მიერ წარმოდგენილი პირველადი დოკუმენტაციის და შემოსავლების სამსახურის გადასახადების ადმინისტრირების საინფორმაციო სისტემის მონაცემების ანალიზის შედეგად გამოვლინდა სხვაობები გადამხდელის მიერ დეკლარირებულ შეძენილ სმფ-ებსა და შემოწმებით დადგენილ შეძენილ სასაქონლო-მატერიალურ ფასეულობებს შორის. 2020 წელს შეძენილი სმფ-ების ხარჯი გაიზარდა 20 511 ლარით, ხოლო 2021 წლის - 39 122 ლარით. სხვაობა გამოვლინდა ასევე წლიური საშემოსავლო გადასახადის დეკლარაციებში დეკლარირებულ სხვა ხარჯებსა და შემოწმებით დადგენილ ხარჯებს შორის (იჯარა, ტერმინალის ხარჯი, ბანკის საკომისიო და სხვა). შემოწმების შედეგად, 2020 წლის გამოსაქვითი ხარჯი შემცირდა 11 615 ლარით, ხოლო 2021 წლის - 8 775 ლარით.\nგამოვლინდა სხვაობები დეკლარირებულ ჩათვლილ დღგ-ის თანხებსა და შემოწმებით დადგენილ ჩასათვლელ თანხებს შორის 2021 წლის დეკემბრის თვეში. შესამოწმებელ პერიოდში გადამხდელს მიღებული და ჩათვლილი აქვს დღგ როგორც ავანსის, ისე საქონლისა/მომსახურების მიღების საფუძველზე გამოწერილი საგადასახადო ანგარიშ-ფაქტურებით (რომლებიც მოიცავს თანხის ავანსად გადახდისას გამოწერილი ავანსის ანგარიშ-ფაქტურების თანხას). \nშემოწმების შედეგად დაკორექტირდა გადამხდელის დეკლარირებული ჩათვლილი დღგ-ის თანხა, (შემცირდა 21 318 ლარით). შედეგად, გადამხდელს დაერიცხა დღგ და ჯარიმა საქართველოს საგადასახადო კოდექსის 275-ე მუხლით.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 10.10.2023 წლის №249-20 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 29.12.2023 წლის №33868 ბრძანებით საჩივარი ნაწილობრივ დაკმაყოფილდა. კერძოდ: \n- 2020-2021 წლების ფასნამატის დაზუსტების მიზნით:\nა) გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები (მათ შორის, ინფორმაცია ცხრილის სახით საქონლის სახეობების/ჯგუფების მიხედვით ფასნამატის შესახებ);\nბ) განსაზღვრულ ვადაში მტკიცებულებების წარმოდგენის შემთხვევაში, დაევალოს აუდიტის დეპარტამენტს, დამატებით შეისწავლოს წარმოდგენილი მტკიცებულებები და შესწავლის შედეგების გათვალისწინებით, სათანადო საფუძვლის არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\n- ერთობლივი შემოსავლიდან გამოსაქვითი ხარჯების განსაზღვრის მიზნით:\nა) გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები;\nბ) განსაზღვრულ ვადაში მტკიცებულებების წარმოდგენის შემთხვევაში, დაევალოს აუდიტის დეპარტამენტს, დამატებით შეისწავლოს წარმოდგენილი მტკიცებულებები და შესწავლის შედეგების გათვალისწინებით, სათანადო საფუძვლის არსებობის შემთხვევაში, განახორციელოს საგადასახადო ვალდებულებების კორექტირება (შემცირება). \n- დანარჩენ ნაწილში საჩივარი არ დაკმაყოფილდა.\nაღნიშნული ბრძანების აღსრულების შედეგად, აუდიტის დეპარტამენტის 30.10.2024 წლის დასკვნის საფუძველზე, შემცირდა დარიცხული თანხები, სულ 491 717 ლარით, მათ შორის, გადასახადი 327 808 ლარი, ჯარიმა 163 909 ლარი. აღნიშნულზე, გადასახადის გადამხდელს წარედგინა 1.11.2024 წლის №249- 30 კორექტირებული საგადასახადო მოთხოვნა, რაც 27.11.2024 წელს გასაჩივრდა შემოსავლების სამსახურში.\nშემოსავლების სამსახურის 4.12.2024 წლის №25458 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. საბჭოს 30.01.2025 წლის №24488/2/2024 გადაწყვეტილებით საჩივარი დაკმაყოფილდა ნაწილობრივ. საჩივარი, მომჩივნის მონაწილეობით, ხელახლა განსახილველად დაუბრუნდა შემოსავლების სამსახურს.\nშემოსავლების სამსახურის 2.04.2025 წლის №6286 ბრძანებით საჩივარი ნაწილობრივ დაკმაყოფილდა. შემოსავლების სამსახურმა მიიჩნია, რომ მომჩივნის არგუმენტების გათვალისწინებით სასაქონლო-მატერიალური ფასეულობების საწყისი და საბოლოო ნაშთების დაზუსტების საკითხი საჭიროებს დამატებით შესწავლას. აუდიტის დეპარტამენტს დაევალა შეესწავლა სასაქონლომატერიალური ფასეულობების საწყისი და საბოლოო ნაშთების კორექტირების საკითხი გადასახადის გადამხდელის არგუმენტაციის შესაბამისად და აღნიშნულის საფუძველზე, სათანადო საფუძვლების არსებობის შემთხვევაში განახორციელოს შესაბამისი საგადასახადო ვალდებულებების კორექტირება.\nშემოსავლების სამსახურის 2.04.2025 წლის №6286 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. საბჭოს 16.05.2025 წლის №25094/2/2025 გადაწყვეტილებით საჩივარი არ დაკმაყოფილდა.\nშემოსავლების სამსახურის 2.04.2025 წლის №6286 ბრძანების აღსრულების შედეგად, აუდიტის დეპარტამენტის 9.07.2025 წლის დასკვნის საფუძველზე, შემცირდა დარიცხული თანხები, სულ 124 830 ლარით, მათ შორის, გადასახადი 83 220 ლარი, ჯარიმა 41 610 ლარი. აღნიშნულზე, გადასახადის გადამხდელს წარედგინა 17.07.2025 წლის №249-21 კორექტირებული საგადასახადო მოთხოვნა, რაც 18.08.2025 წელს გასაჩივრდა შემოსავლების სამსახურში.\nშემოსავლების სამსახურის 31.10.2025 წლის №24007 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 304-ე მუხლის 21 ნაწილზე და აღნიშნავს, რომ გადაანგარიშების ეტაპზე, შემოწმების მიერ დაკორექტირდა 2020 და 2021 წლებში დეკლარირებული სასაქონლო-მატერიალური ფასეულობების საწყისი და საბოლოო ნაშთები, რის საფუძველზეც შემოწმებით დარიცხული თანხები წლიური საშემოსავლო გადასახადის ნაწილში დაექვემდებარა შემცირებას.\nშემოსავლების სამსახური განმარტავს, რომ გადასახადის გადამხდელის საჩივრებში გამოთქმული პრეტენზიები საფუძველს მოკლებულია. ამასთან, გადამხდელს წარმოდგენილ საჩივრებში სადავო გარემოებად მითითებული აქვს ისეთი ფაქტობრივი გარემოება, რაც ბრძანებით არ დაკმაყოფილდა და შესაბამისად, არ ყოფილა დავალებული შესასრულებლად აუდიტის დეპარტამენტისთვის. \nსაქმეზე არსებული მტკიცებულებების, აუდიტის დეპარტამენტის დასკვნის და შესაბამისად, განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოებების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარმოდგენილი საჩივრების დაკმაყოფილების საფუძველი. \n\n\nმომჩივნის არგუმენტაცია \nმომჩივანი არ იზიარებს დავის განმხილველი ორგანოს მსჯელობას სადავო საკითხებთან მიმართებაში, არ ეთანხმება დავის განხილვის შედეგებზე გამოცემულ სამართლებრივ აქტს და წარმოადგენს საჩივარს შემოსავლების 2025 წლის 31 ოქტომბრის №24007 ბრძანების გაუქმების მოთხოვნის თაობაზე შემდეგ ფაქტობრივ გარემოებებსა და სამართლებრივ საფუძვლებზე მითითებით:\nსაკითხი №1 - საშემოსავლო და დამატებული ღირებულების გადასახადები:\nგადამხდელი არ ეთანხმება საგადასახადო ვალდებულებების განსაზღვრას არაპირდაპირი მეთოდით, მათ შორის შემოწმების მიერ გამოყენებულ ფასნამატს. აცხადებს, რომ საქონლის რეალიზაციას ახორციელებს უმეტესად დოკუმენტით და შესამოწმებელ პერიოდში არცერთხელ არ დაჯარიმებულა საქონლის უსაბუთო ტრანსპორტირებისთვის ან საკონტროლო-სალარო აპარატის გამოუყენებლობაზე. აუდიტის დეპარტამენტს გაანგარიშებისთვის გამოყენებული აქვს ინვენტარიზაციის შედეგად დადგენილი ფასნამატი (56%), ამასთან, ინვენტარიზაციისას დაფიქსირებულია საცალო ფასები მთელს საქონლის ასორტიმენტზე და მეწარმის ბრუნვის გათვალისწინებით, რომელიც შესამოწმებელ პერიოდში 12 000 000 ლარზე მეტია, მისი მიჩნევა საცალოდ მოვაჭრე ობიექტად, არასწორი და არამართებულია. დოკუმენტური რეალიზაციის ფასები წლების მიხედვით მერყეობს 16%-დან 22%-მდე, რომელიც მეწარმის სამუშაო სპეციფიკიდან გამომდინარე რეალურად ასახავს მის მახასიათებლებს. \nგადაანგარიშების ეტაპზე, წარდგენილ იქნა დოკუმენტურად დადასტურებული მტკიცებულებები, რომელიც მხოლოდ ნაწილობრივ იქნა გათვალისწინებული, კერძოდ, წარდგენილი დოკუმენტური შეძენა-რეალიზაციის ცხრილიდან არ იქნა გათვალისწინებული მნიშვნელოვანი წილი, რამაც გავლენა მოახდინა საბოლოო შედეგებზე.\nსაქმის ზეპირი განხილვისას გადამხდელის წარმოდგენილი პოზიციით, შემოწმების შედეგების გადაანგარიშების დასკვნაში წარმოდგენილია საშემოსავლო გადასახადის წლიური გაანგარიშებები, სადაც მითითებულია საანგარიშო პერიოდის საწყისი ნაშთი, საქონლის შეძენა და საბოლოო ნაშთები, შემოწმებით დადგენილ სმფ-ების ნაშთებს შორის სხვაობა განხილულ იქნა შესამოწმებელ პერიოდში რეალიზებულად დეკლარირებული ბრუნვების პროპორციულად, თუმცა შემოწმების მიერ არ იქნა დაკორექტირებული დეკლარირებული სასაქონლო-მატერიალური ფასეულობების საწყისი და საბოლოო ნაშთები, რაც გავლენას ახდენს გადამხდელის საგადასახადო ვალდებულებების განსაზღვრაზე.\nშემოსავლების სამსახურის გადაწყვეტილებით აუდიტის დეპარტამენტს დაევალა სასაქონლომატერიალური ფასეულობების საწყისი და საბოლოო ნაშთების კორექტირების საკითხის შესწავლა გადასახადის გადამხდელის არგუმენტაციის შესაბამისად და აღნიშნულის საფუძველზე, სათანადო საფუძვლების არსებობის შემთხვევაში განახორციელოს შესაბამისი საგადასახადო ვალდებულებების კორექტირება; დანარჩენ ნაწილში საჩივრები არ დაკმაყოფილდა.\nაუდიტორის შეფასება: შემოსავლების სამსახურის დავების განხილვის საბჭოს გადაწყვეტილების შესაბამისად, გადაანგარიშების ეტაპზე გადამხდელის არგუმენტაციის და საკითხის ხელახლა შესწავლის შედეგად, დაკორექტირდა 2020 და 2021 წლებში დეკლარირებული სასაქონლო-მატერიალური ფასეულობების საწყისი და საბოლოო ნაშთები, რაც გავლენას ახდენს დასაბეგრ მოგებაზე. ყოველივე ზემოთაღნიშნულის გათვალისწინებით, საგადასახადო შემოწმების აქტით დარიცხული თანხები წლიური საშემოსავლო გადასახადის ნაწილში დაექვემდებარა შემცირებას.\n2024 წლის 30 ოქტომბერს მომზადებულ დასკვნაში აღნიშნული იყო, რომ 2020 და 2021 წლებზე გადაანგარიშების ეტაპზე შემოსავლის გაანგარიშებისათვის გამოყენებულ იქნა გადამხდელის გაანგარიშებული ფასნამატი 2020 წელს 33,07%, ხოლო 2021 წელს 48,12%. \n2024 წლის 30 ოქტომბრის დასკვნაში მე-7 და მე-8 გვერდზე წარმოდგენილი იყო მეწარმის წლიური საშემოსავლო გადასახადის გაანგარიშებები, სადაც მითითებულია მეწარმის პერიოდის საწყისი ნაშთი, საანგარიშო პერიოდში განხორციელებული საქონლის შეძენა და საბოლოო ნაშთები, რომელიც გვაძლებს თითოეული საანგარიშო პერიოდის რეალიზებული პროდუქციის თვითღირებულების დადგენის შესაძლებლობას.\nზემოაღნიშნული ფაქტების გათვალისწინებით, 2020 წლის რეალიზებული პროდუქციის თვითღირებულება შეადგენს - 2 463 477 ლარს, რომელზეც დასკვნის ეტაპზე 2020 წლის საანგარიშო პერიოდში დადგენილი ფასნამატის - 33,07%-ის გავრცელების შემთხვევაში ერთობლივი შემოსავალი და შესაბამისად დღგ-ით დასაბეგრ ბრუნვას უნდა შეედგინა - 3 278 148.84 ლარი. აუდიტის დეპარტამენტის მიერ მომზადებულ დასკვნაში მითითებული ციფრი - 3 514 820 ლარი მნიშვნელოვნად განსხვავდება ზემოაღნიშნული შედეგისგან. 2021 წლის რეალიზებული პროდუქციის თვითღირებულება შეადგენს - 3 302 588 ლარს, რომელზეც დასკვნის ეტაპზე 2021 წლის საანგარიშო პერიოდში დადგენილი ფასნამატის - 48,12%-ის გავრცელების შემთხვევაში ერთობლივმა შემოსავალმა და შესაბამისად დღგ-ით დასაბეგრი ბრუნვამ უნდა შეადგინოს - 4 891 793.34 ლარი. აუდიტის დეპარტამენტის მიერ მომზადებულ დასკვნაში მითითებული ციფრი - 5 244 749 ლარი მნიშვნელოვნად განსხვავდება რპთ-ზე ფასნამატის გავრცელებით მიღებული ციფრისაგან, რაც უპირობოდ საჭიროებს დაზუსტებას.\nყოველივე ზემოაღნიშნული ფაქტებისა და არგუმენტაციის გათვალისწინებით ითხოვდა, შესწავლას დაექვემდებაროს დოკუმენტური ფასნამატისა და ამ ფასნამატის 2020 წლისა და 2021 წლის რეალიზებული პროდუქციის თვითღირებულებაზე გავრცელების საკითხი და სწორად დადგენილი ფასნამატის შემდგომ მომხდარიყო მიღებული ფასნამატის 2023 წლის 27 სექტემბერსა და 2024 წლის 30 ოქტომბრის დასკვნით დადგენილ რეალიზებული პროდუქციის თვითღირებულებაზე გავრცელება (2020 წლის დადგენილი „რპთ“ - 2 463 477ლარი, 2021 წლის დადგენილი „რპთ“ – 3 302 588 ლარი) და ზემოაღნიშნულის გათვალისწინებით მომხდარიყო გადამხდელის პირადი აღრიცხვის ბარათზე 2020 და 2021 წლის საანგარიშო პერიოდებზე დამატებული ღირებულების გადასახადისა და საშემოსავლო გადასახადში შესრულებული დარიცხვის კორექტირება შემცირების გზით.\nშემოსავლების სამსახურის 2025 წლის 2 აპრილის №6286 ბრძანებით გადამხდელის საჩივარი დაკმაყოფილდა და აუდიტის დეპარტამენტს დაევალა გადამხდელის არგუმენტების გათვალისწინებით მომხდარიყო საკითხის შესწავლა და შესაბამისი გაანგარიშების შესრულება. \nმომჩივანი ხაზგასმით აფიქსირებს 2024 წლის 27 ნოემბრის საჩივარში მითითებულ პოზიციას: 2024 წლის 30 ოქტომბრის დასკვნაში მე-7 და მე-8 გვერდზე წარმოდგენილ წლიური საშემოსავლო გადასახადის გაანგარიშებებში დაფიქსირებულია საწყისი ნაშთი, შეძენა და საბოლოო ნაშთი, რომლითაც განისაზღვრება „რპთ“, ხოლო ზემოაღნიშნულ „რპთ“-ზე ფასნამატის გავრცელებით მიიღება ერთობლივი შემოსავალი, რომელმაც 2020 წელს უნდა შეადგინოს 3 278 148.84 ლარი, ხოლო 2021 წელს - 4 891 793.34 ლარი გადაანგარიშების შედეგად დადგენილი ფასნამატის „რპთ“-ზე გავრცელების შედეგად. ამის ნაცვლად აუდიტის დეპარტამენტის მიერ შესრულებულ გადაანგარიშებაში ერთობლივი შემოსავალი დარჩა უცვლელი, მაგრამ შემცირდა საბოლოო ნაშთი, რომლითაც მოხდა „რპთ“-ს დაკომპენსირება, რათა გაზრდილ „რპთ“-ზე ფასნამატის გავრცელების შედეგად ერთობლივი შემოსავალი გატოლებოდა 2024 წლის 30 ოქტომბრის დასკვნით დადგენილს. \nზემოაღნიშნული ოპერაცია რადიკალურად განსხვავდება გადამხდელის პოზიციაში დაფიქსირებული პოზიციისგან და წარმოადგენს ოპერაციის შინაარსის სრულ ცვლილებას, კერძოდ არც ერთ საჩივარში არათუ არ ჰქონიათ დაფიქსირებული მოთხოვნა საწყისი და საბოლოო ნაშთების ცვლილებაზე, პირიქით ითხოვდა ინვენტარიზაციის შედეგად გამოვლენილი სხვაობა ფაქტიურსა და საბუღალტრო ნაშთს შორის განხილულიყო მიწოდებად ინვენტარიზაციის ჩატარების საანგარიშო პერიოდში, რაზეც არსებობს არაერთი პრეცედენტული გადაწყვეტილება როგორც შემოსავლების სამსახურის, ასევე ფინანსთა სამინისტროსთან არსებული დავების განხილვის საბჭოსი.\nმომჩივანი ითხოვს მოხდეს 2025 წლის 2 აპრილის №6286 ბრძანების აღსრულება, კერძოდ გადამხდელის პოზიციის გათვალისწინებით მოხდეს გადაანგარიშების შესრულება, რაც მდგომარეობს:\na. საწყისი და საბოლოო ნაშთების უცვლელად დატოვებაში;\nb. ახალი ფასნამატით ერთობლივი შემოსავლის განსაზღვრას;\nc. ინვენტარიზაციის შედეგად გამოვლენილი ფაქტიურსა და საბუღალტრო ნაშთს შორის სხვაობის მიწოდებად ინვენტარიზაციის ჩატარების საანგარიშო პერიოდში განსაზღვრაში. \nყოველივე ზემოაღნიშნულიდან გამომდინარე, ითხოვს საკითხის ხელახალ შესწავლას გადასახადის გადამხდელის მონაწილეობით, მათი მოთხოვნის გათვალისწინებით საკითხის დაკმაყოფილებას და შესაბამისი გადაანგარიშების შესრულებას გადამხდელის პირადი აღრიცხვის ბარათის კორექტირებას დამატებული ღირებულების გადასახადისა და საშემოსავლო გადასახადის შემცირების გზით.\nმომჩივანი მიუთითებს ზოგადი ადმინისტრაციული კოდექსის 53-ე მუხლის მე-5 ნაწილზე, 96-ე მუხლზე და აღნიშნავს, რომ პირის უფლება - მიმართოს სახელმწიფოს ნებისმიერ საჯარო დაწესებულებას მისი ინტერესების დასაცავად, განეკუთვნება კონსტიტუციურ უფლებათა სისტემას. ადამიანის უფლებები იყოფა ორ ჯგუფად: მატერიალური და პროცედურული უფლებები. პირის პროცედურულ უფლებათა რიგს მიეკუთვნება ადმინისტრაციული ორგანოსათვის მიმართვის უფლება, შუამდგომლობათა აღძვრის უფლება, მტკიცებულებათა წარდგენის უფლება, სხდომაზე დასწრების და მონაწილეობის უფლება, მოსაზრებათა წარდგენის უფლება, გასაჩივრების უფლება და ა.შ. სწორედ, პროცედურული უფლებების კანონით დადგენილი ფორმებით რეალიზაცია აძლევს პირს შესაძლებლობას, დაიცვას ან აღიდგინოს თავისი მატერიალური უფლებები. სამართლებრივი სახელმწიფოს ფუნქციონირების პრინციპი გულისხმობს პროცედურული უფლებების შეუფერხებლად და დაუბრკოლებლად განხორციელებას, წინააღმდეგ შემთხვევაში, საფრთხე ექმნება მატერიალური უფლებების ჯეროვან რეალიზაციასა და დაცვას. ზოგადი ადმინისტრაციული კოდექსი, რომელიც ადმინისტრაციულ-სამართლებრივი ურთიერთობების მონაწილეთა პროცედურული უფლება-მოვალეობების საზოგადო წესებს დეტალურად განსაზღვრავს, მიზნად ისახავს ადმინისტრაციულ ორგანოთა მიერ ადამიანის უფლებებისა და თავისუფლებების, საჯარო ინტერესებისა და კანონის უზენაესობის დაცვის უზრუნველყოფას.\nადმინისტრაციულ წარმოებაში პირის მონაწილეობა უზრუნველყოფს არა მხოლოდ დაინტერესებული პირის მოლოდინს, რომ მის მიმართ გამოიცეს კანონიერი და დასაბუთებული აქტი, არამედ მის უფლებასაც, რომ აქტიური მონაწილეობა მიიღოს მისი მომზადების სტადიებზე, რათა ობიექტური ზეგავლენა მოახდინოს იმ სამართლებრივ შედეგზე, რომელიც შესაძლოა მის მიმართ დადგეს.\nადმინისტრაციული წარმოების სრულყოფილი ჩატარება ანუ მხოლოდ სათანადო პროცედურის საფუძველზე გადაწყვეტილების მიღება დიდწილად განაპირობებს მის კანონიერებას, დასაბუთებულობასა და მიზანშეწონილობას.\nმოქმედი კანონმდებლობის მიხედვით ინდივიდუალური ადმინისტრაციულ-სამართლებრივი აქტი, რომელიც გამოცემულია წერილობითი სახით, აუცილებელია, შეიცავდეს დასაბუთებას, კერძოდ, მასში მითითებული უნდა იყოს ის სამართლებრივი და ფაქტობრივი წანამძღვრები, რომელთა საფუძველზეც გამოიცა იგი. იმ შემთხვევაშიც კი, თუ ადმინისტრაციული ორგანო მოქმედებს დისკრეციული უფლებამოსილების ფარგლებში, იგი ვალდებულია, აქტის დასაბუთებაში მიუთითოს იმ გარემოებებზე, რომლებიც საფუძვლად დაედო მის მიერ მიღებულ გადაწყვეტილებას.\nადმინისტრაციული კანონმდებლობის იმპერატიული დანაწესი ადმინისტრაციულსამართლებრივი აქტების როგორც ფაქტობრივი, ასევე სამართლებრივი კუთხით დასაბუთების ვალდებულების თაობაზე ემსახურება მიღებული გადაწყვეტილების არა მომავალ დროში, არამედ საკითხის გადაწყვეტის დროისთვის არსებული მდგომარეობით დასაბუთებას. ადმინისტრაციულსამართლებრივ აქტში ცალსახად და არაორაზროვნად უნდა იყოს მითითებული ის კონკრეტული ფაქტობრივი და სამართლებრივი წინამძღვრები, რაც საფუძვლად უდევს მოთხოვნის უარყოფას და შეძლებისდაგვარად უნდა გამოირიცხოს ზოგადი ხასიათის ბუნდოვანი განმარტებები.\nინდივიდუალური ადმინისტრაციულ-სამართლებრივი აქტის დასაბუთების კანონისმიერი ვალდებულება განპირობებულია იმ გარემოებით, რომ ადმინისტრაციული ორგანო შებოჭოს სამართლით და მოაქციოს თვითკონტროლის ფარგლებში, რამდენადაც გადაწყვეტილების მიღება უნდა ეფუძნებოდეს კონკრეტულ გარემოებებს და ფაქტებს, სწორედ რომელთა შეფასებასაც ადმინისტრაციული ორგანო მიჰყავს საკითხის ამა თუ იმ გადაწყვეტამდე, ანუ სწორედ კონკრეტული ფაქტები და საქმის გარემოებები განსაზღვრავს გადაწყვეტილების იურიდიულ შედეგს და არა პირიქით. \nადმინისტრაციული წარმოების ჩატარება მოიცავს ადმინისტრაციული ორგანოს უმნიშვნელოვანეს პროცედურულ ვალდებულებას - გამოიკვლიოს საქმისათვის მნიშვნელობის მქონე ყველა გარემოება და გადაწყვეტილება მიიღოს ამ გარემოებათა შეფასებისა და ურთიერთშეჯერების საფუძველზე.\nსაქართველოს ზოგადი ადმინისტრაციული კოდექსის ეს უმნიშვნელოვანესი იმპერატიული ხასიათის დანაწესი ემსახურება საჯარო მმართველობის კანონიერების პრინციპს, რამდენადაც ყოველი მმართველობითი გადაწყვეტილების მიღება უნდა ეფუძნებოდეს განსახილველი საკითხის გარემოებებისა და ფაქტების ობიექტურ შესწავლა-გამოკვლევას, რომლის შეფასებიდან უნდა გამომდინარეობდეს საკითხის გადასაწყვეტად ჩამოყალიბებული დასკვნა.\nმითითებული ფაქტობრივი გარემოებებისა და სამართლებრივი საფუძვლების გათვალისწინებით, მომჩივანი ითხოვს, საგადასახადო კოდექსის მე-300 მუხლის საფუძველზე, წარმოებაში იქნეს მიღებული მათი საჩივარი 302-ე მუხლის მე-5 ნაწილის შესაბამისად გადამხდელის მონაწილეობით იქნეს განხილული საჩივარი, 304-ე მუხლის საფუძველზე, დაკმაყოფილდეს იგი, გაუქმდეს შემოსავლების სამსახურის აუდიტის დეპარტამენტის 2025 წლის 17 ივლისის №249-21 საგადასახადო მოთხოვნა თანმდევი ნორმატიული აქტებით და შესაბამის სტრუქტურულ ქვედანაყოფს დაევალოს ი.მ \"-------\" -ს (ს/ნ \"-------\") პირადი აღრიცხვის ბარათზე შესაბამისი კორექტირების განხორციელება ძირითადი გადასახადისა და სანქციის (ჯარიმა-საურავი) სახით დარიცხული თანხების შემცირებით. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო: \nშემოსავლების სამსახურის 2.04.2025 წლის №6286 ბრძანებით საჩივარი ნაწილობრივ დაკმაყოფილდა. შემოსავლების სამსახურმა მიიჩნია, რომ მომჩივნის არგუმენტების გათვალისწინებით სასაქონლო-მატერიალური ფასეულობების საწყისი და საბოლოო ნაშთების დაზუსტების საკითხი საჭიროებს დამატებით შესწავლას. აუდიტის დეპარტამენტს დაევალა შეესწავლა სასაქონლომატერიალური ფასეულობების საწყისი და საბოლოო ნაშთების კორექტირების საკითხი გადასახადის გადამხდელის არგუმენტაციის შესაბამისად და აღნიშნულის საფუძველზე, სათანადო საფუძვლების არსებობის შემთხვევაში განახორციელოს შესაბამისი საგადასახადო ვალდებულებების კორექტირება.\nაღნიშნული გადაწყვეტილების აღსრულების შედეგად აუდიტის დეპარტამენტის მიერ შედგენილი 9.07.2025 წლის დასკვნის მიხედვით, გადაანგარიშების ეტაპზე, გადასახადის გადამხდელის არგუმენტაციის და საკითხის ხელახალი შესწავლის შედეგად, დაკორექტირდა 2020 და 2021 წლებში დეკლარირებული სასაქონლო-მატერიალური ფასეულობების საწყისი და საბოლოო ნაშთები, რაც გავლენას ახდენს დასაბეგრ მოგებაზე. ყოველივე ზემოაღნიშნულის გათვალისწინებით, საგადასახადო შემოწმებით დარიცხული თანხები წლიური საშემოსავლო გადასახადის ნაწილში დაექვემდებარა შემცირებას. მომჩივანს შეუმცირდა დარიცხული თანხები, სულ 124 830 ლარით, მათ შორის, გადასახადი 83 220 ლარი, ჯარიმა 41 610 ლარი. აღნიშნულზე, გადასახადის გადამხდელს წარედგინა 17.07.2025 წლის №249-21 კორექტირებული საგადასახადო მოთხოვნა.\nსაქართველოს მთავრობის 14.12.2011 წლის №473 დადგენილებით დამტკიცებული „დავის განმხილველი ორგანოების რეგლამენტის“ 33-ე მუხლის პირველი პუნქტის „ბ“ ქვეპუნქტის თანახმად, დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები.\nსაბჭო მიიჩნევს, რომ სასაქონლო-მატერიალური ფასეულობის ნაშთის შეცვლის საკითხთან დაკავშირებით, შემოსავლების სამსახურის 2.04.2025 წლის №6286 ბრძანების აღსრულების საკითხი საჭიროებს დამატებით შესწავლას, რის გამოც აღნიშნულ ნაწილში საჩივარი მომჩივნის მონაწილეობით, ხელახლა განსახილველად უნდა დაუბრუნდეს შემოსავლების სამსახურს. დანარჩენ საკითხებთან მიმართებით, საბჭო მიიჩნევს, რომ აუდიტის დეპარტამენტის 9.07.2025 წლის დასკვნა გამოცემულია შემოსავლების სამსახურის 2.04.2025 წლის №6286 ბრძანების შესაბამისად.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. ნაწილობრივ გაუქმდეს შემოსავლების სამსახურის 31.10.2025 წლის №24007 ბრძანება;\n3. საჩივარი, სასაქონლო-მატერიალური ფასეულობის ნაშთის შეცვლის საკითხთან დაკავშირებით, მომჩივნის მონაწილეობით, ხელახლა განსახილველად დაუბრუნდეს შემოსავლების სამსახურს;\n4. დანარჩენ ნაწილში საჩივარი არ დაკმაყოფილდეს; 5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაჩივრის დაკმაყოფილებაზე უარის თქმა სსკ-ის 304-ე მუხლის 2​ პრიმა ნაწილით გათვალისწინებულ შემთხვევაში\nუკუკავშირი\nდაკავშირებული დოკუმენტები\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n8\n\nდოკუმენტის დათვალიერება\n\ninfohub@rs.ge",
    "title": "Document 29b957b1-a654-46a1-9d36-ff4a642fe692"
  }
}