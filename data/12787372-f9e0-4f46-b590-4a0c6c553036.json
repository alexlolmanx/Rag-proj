{
  "id": "12787372-f9e0-4f46-b590-4a0c6c553036",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21076/2/2023\n18 დეკემბერი 2023\nდოკუმენტის #:\n21076/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n15 დეკემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, დაბეგვრის ობიექტი, ეკონომიკური საქმიანობით მიღებული შემოსავლები, საქონლის მიწოდება, მომსახურების გაწევა, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას\nჩამოტვირთვა\nგაზიარება\n№21076/2/2023 \n15 დეკემბერი 2023 \n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: --- (ს/ნ ---)\nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 7.12.2023 წელს განიხილა და მიიღო გადაწყვეტილება ---ს 17.10.2023 წელს რეგისტრირებულ საჩივარზე (რეგისტრაციის №21076/2/2023).\n\n\nდავის საგანი: \nსაგადასახადო ვალდებულებების განსაზღვრა არაპირდაპირი მეთოდით.\n\n\nგასაჩივრებული გადაწყვეტილება: \n1. აუდიტის დეპარტამენტის 7.07.2023 წლის №042-19 საგადასახადო მოთხოვნა;\n2. შემოსავლების სამსახურის 28.09.2023 წლის №23771 ბრძანება.\n\n\nდარიცხული თანხა: 212 167.53 ლარი. \nმათ შორის:\nგადასახადი - 126 326 \nდღგ - 116 567\nსაშემოსავლო გადასახადი - 9 759\nჯარიმა - 62 652 \nსაურავი - 23 189.53\n\n\nფაქტების აღწერა/დარიცხვის საფუძვლები\nგადასახადის გადამხდელის საქმიანობაა მინერალური წყლებისა და სხვა უალკოჰოლო სასმელების წარმოება. აუდიტის დეპარტამენტის მიერ ჩატარდა გადასახადის გადამხდელის საქმიანობის 1.01.2020 წლიდან 1.01.2023 წლამდე პერიოდის, ხოლო სასაქონლო-მატერიალური მარაგების ინვენტარიზაციის მიზნებისათვის 23.02.2023 წლის ჩათვლით სრული კამერალური საგადასახადო შემოწმება. შემოწმების შედეგები აისახა აუდიტის დეპარტამენტის 30.06.2023 წლის საგადასახადო შემოწმების აქტში, რომელშიც მითითებულია შემდეგი:\nმეწარმე არ ახორციელებს ბუღალტრულ აღრიცხვას, საქონლის რეალიზაციის დროს ვერ ხერხდება საქონლის გასაყიდი ფასის და მისი თვითღირებულების დაკავშირება. აღნიშნულიდან გამომდინარე, საგადასახადო კოდექსის 73-ე მუხლის მე-5 ნაწილის საფუძველზე, მომჩივნის საგადასახადო ვალდებულებები განისაზღვრა არაპირდაპირი მეთოდით, კერძოდ:\n- გადამხდელის მიერ დოკუმენტური რეალიზაციის 90% არის მის მიერ ნაწარმოები საქონელი, რომლის ღირებულება შეადგენს 596 098 ლარს;\n- გადამხდელთან ჩატარებული ინვენტარიზაციით და შეძენა/რეალიზაციის დოკუმენტაციით დაზუსტდა წარმოებაში საჭირო ძირითადი მასალების (ცემენტის, არმატურის) რაოდენობრივი გაანგარიშება, რის შედეგადაც გამოვლენილი ცემენტის დანაკლისის და დოკუმენტური ფასის მიხედვით დამატებით განისაზღვრა ცემენტის რეალიზაციიდან მიღებული შემოსავალი, ხოლო გადამხდელის წერილობითი განმარტების თანახმად, არმატურის დანაკლისის მიხედვით შემოსავალი განისაზღვრა არმატურის დაწნულ ფორმაში დოკუმენტური რეალიზაციის (უცემენტო სარი) ფასით;\n- ჩატარებული ინვენტარიზაციის მონაცემებით და გადამხდელის შეძენა-რეალიზაციის დოკუმენტაციით განისაზღვრა მაღაზიაში დოკუმენტის გარეშე რეალიზებული საქონლის თვითღირებულება და ინვენტარიზაციით დაფიქსირებული ფასნამატის მიხედვით, განისაზღვრა დამატებით შემოსავალი.\nაღნიშნულის გათვალისწინებით, გაანგარიშდა შესამოწმებელ პერიოდში მეწარმის შემოსავალი, რამაც შეადგინა 1 508 771 ლარი. გადამხდელის მიერ დეკლარირებულ დღგ-ის ბრუნვას და შემოწმების მონაცემს შორის სხვაობა დაიბეგრა დღგ-ით. ასევე, გადამხდელის მიერ წარდგენილი 2020-2021 წლების წლიური საშემოსავლო გადასახადის დეკლარაციაში დაფიქსირებული ერთობლივი შემოსავლის და შემოწმებით გაანგარიშებულ შესაბამისი პერიოდის მონაცემებს შორის სხვაობა დაიბეგრა საშემოსავლო გადასახადით. გადამხდელს დაერიცხა საშემოსავლო და დამატებული ღირებულების გადასახადი, ასევე დაეკისრა საგადასახადო კოდექსის 275-ე მუხლით განსაზღვრული ჯარიმა. საგადასახადო შემოწმების აქტის საფუძველზე, გამოიცა აუდიტის დეპარტამენტის 7.07.2023 წლის N16405 ბრძანება და ამავე თარიღის №042-19 საგადასახადო მოთხოვნა. აღნიშნული აქტები 6.08.2023 წელს გასაჩივრდა შემოსავლების სამსახურში, რომლის 28.09.2023 წლის №23771 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საქართველოს საგადასახადო კოდექსის 136-ე მუხლის მე-3 ნაწილზე, მე-8 მუხლის 22-ე ნაწილზე, 49-ე მუხლის პირველი ნაწილის „ე“ ქვეპუნქტზე, 61-ე მუხლის მე-3 ნაწილზე, 73-ე მუხლის მე-5 ნაწილის „ა“ ქვეპუნქტზე, 79-ე მუხლის „ა“ ქვეპუნქტზე, მე-80 მუხლის პირველი ნაწილზე, მე-100 მუხლის პირველი ნაწილზე, 102-ე მუხლის პირველი ნაწილის „ა“ და „დ“ ქვეპუნქტებზე, მე-2 მუხლის მე-2 ნაწილზე, 160-ე მუხლზე, 161-ე მუხლის მუხლის პირველი ნაწილის „ა.ა“ და „ა.ბ.დ“ ქვეპუნქტებზე, 159-ე მუხლის პირველი ნაწილის „ა“ და „ბ“ ქვეპუნქტებზე, 163-ე მუხლის პირველი ნაწილზე, 164-ე მუხლის პირველი ნაწილზე, 43-ე მუხლის მე-4 ნაწილზე და აღნიშნავს, რომ დადგენილი ფაქტობრივი გარემოების მიხედვით, მეწარმე არ ახორციელებს ბუღალტრულ აღრიცხვას, საქონლის რეალიზაციის დროს ვერ ხერხდება საქონლის გასაყიდი ფასის და მისი თვითღირებულების დაკავშირება.\nიმის გათვალისწინებით, რომ პირს არ აქვს სააღრიცხვო დოკუმენტაცია, შემოსავლების სამსახური აღნიშნავს, რომ შემოწმების მიერ დაბეგვრის ობიექტის დადგენის მიზნით, საგადასახადო კოდექსის 73-ე მუხლის მე-5 ნაწილის შესაბამისად, არაპირდაპირი მეთოდის გამოყენება განხორციელდა მართლზომიერად. გადასახადის გადამხდლთან ჩატარებული სმფ-ების ინვენტარიზაციით და შეძენა-რეალიზაციის დოკუმენტაციით დაზუსტდა წარმოებაში საჭირო ძირითადი მასალების რაოდენობრივი გაანგარიშება, რის შედეგადაც გამოვლინდა ცემენტის და არმატურის დანაკლისი, დოკუმენტური ფასის მიხედვით, დამატებით განისაზღვრა ცემენტის რეალიზაციიდან მიღებული შემოსავალი, ხოლო არმატურის დანაკლისის მიხედვით შემოსავალი განისაზღვრა არმატურის დაწნულ ფორმაში (უცემენტო სარი) დოკუმენტური რეალიზაციის ფასით (გადამხდელის ახსნა-განმარტების მიხედვით). განისაზღვრა 3 დოკუმენტის გარეშე რეალიზებული საქონლის თვითღირებულება და ინვენტარიზაციით დაფიქსირებული ფასნამატის მიხედვით განისაზღვრა დამატებით შემოსავალი. შემოსავლების სამსახური მიუთითებს შემოწმებით დადგენილ ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები. ამასთან, მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად, ხოლო საგადასახადო დავის წარმოების პროცესში მომჩივნის მხრიდან არ ყოფილა წარდგენილი რაიმე არგუმენტი, დოკუმენტაცია ან/და მტკიცებულება, რომელიც შეცვლიდა საგადასახადო შემოწმებით დადგენილ გარემოებებს.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურს მიაჩნია, რომ საგადასახადო შემოწმების შედეგად საგადასახადო ვალდებულებები განსაზღვრულია კანონმდებლობის მოთხოვნათა დაცვით, ხოლო საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nსაქონლის და ნედლეულის შეძენას ყოველთვის ახორციელებს დოკუმენტურად, ასევე ძირითად შემთხვევაში აქვს დოკუმენტური რეალიზაცია. ინვენტარიზაციის დროს შედგენილ დანართებში საქონლის დასახელება ჩაიწერა „ზედმეტსახელებით“. ვინაიდან მისი საქმიანობის სფერო და მის განსახორციელებლად საჭირო ნედლეული და მასალები სპეციფიურია და მოითხოვს ცოდნას, აღნიშნული ფაქტი ვერ გაითვალისწინა, რადგან არ იცოდა, თუ რა პროცუდურები იყო გასატარებელი ინვენტარიზაციის შემდეგ. ინვენტარიზაციის დასრულების შემდეგ ოფიცრებმა კონკრეტული დრო მისცა საქონლის დასახელებებზე დოკუმენტის ნომრების მისაწერად. აღნიშნულის შესრულება დაიწყო საწარმოს ბუღალტერთან ერთად. საქმის მოცულობიდან გამომდინარე, საკმარისი არ აღმოჩნდა განსაზღვრული დრო, რომ სრულად მიეწერათ დოკუმენტის ნომრები, ასევე ჯანმრთელობის მდგომარეობის გაუარესების და ფიზიკურად საავადმყოფოში ყოფნის გამო, ვერ მოახერხა მონაცემების დაზუსტება. აღნიშნულიდან გამომდინარე, დამატებით შეისწავლა ინვენტარიზაციის მასალები, სადაც დეტალურად მოახდინა დოკუმენტის ნომრებით ყველა იმ საქონლის იდენტიფიცირება, რაც აუდიტორის მიერ ზედმეტობა/დანაკლისად იქნა ჩათვლილი. ითხოვს, საკითხი დაუბრუნდეს აუდიტის დეპარტამენტს აღნიშნული ფაქტობრივი გარემოებების შესწავლის მიზნით და დაავალოს აქტის კორექტირება შემცირების გზით.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 49-ე მუხლის პირველი ნაწილის „ე“ ქვეპუნქტის მიხედვით, ამ კოდექსის დებულებათა გათვალისწინებით საგადასახადო ორგანოებს თავიანთი კომპეტენციის ფარგლებში და საქართველოს კანონმდებლობით დადგენილი წესით უფლება აქვთ დამოუკიდებლად განსაზღვრონ გადასახადის გადამხდელის საგადასახადო ვალდებულების მოცულობა საგადასახადო ორგანოში არსებული ინფორმაციით (მათ შორის, გადასახადის გადამხდელის დანახარჯების შესახებ) ან შედარების მეთოდით – სხვა ამგვარი გადასახადის გადამხდელების შესახებ ინფორმაციის ანალიზის საფუძველზე, თუ გადასახადის გადამხდელი არ წარადგენს საგადასახადო კონტროლის განსახორციელებლად საჭირო სააღრიცხვო დოკუმენტაციას ან დადგენილი წესის დარღვევით აწარმოებს ბუღალტერიას, აგრეთვე ამ კოდექსით გათვალისწინებულ სხვა შემთხვევებში.\nსაგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის შესაბამისად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის მე-80 მუხლის პირველი ნაწილის თანახმად, რეზიდენტი ფიზიკური პირის საშემოსავლო გადასახადით დაბეგვრის ობიექტია დასაბეგრი შემოსავალი, რომელიც განისაზღვრება, როგორც სხვაობა კალენდარული წლის განმავლობაში მიღებულ ერთობლივ შემოსავალსა და ამ პერიოდისათვის ამ კოდექსით გათვალისწინებული გამოქვითვების თანხებს შორის.\nსაგადასახადო კოდექსის მე-100 მუხლის პირველი ნაწილის მიხედვით, რეზიდენტის ერთობლივი შემოსავალი შედგება საქართველოში არსებული წყაროდან და საქართველოს ფარგლების გარეთ მიღებული შემოსავლებისაგან. საგადასახადო კოდექსის 102-ე მუხლის პირველი ნაწილის „ა“ ქვეპუნქტის თანახმად, ეკონომიკური საქმიანობით მიღებულ შემოსავლებს განეკუთვნება საქონლის/მომსახურების მიწოდებით მიღებული შემოსავლები.\nშესაბამის პერიოდში მოქმედი საგადასახადო კოდექსის 160-ე მუხლის „ა“ ქვეპუნქტის თანახმად, დღგ-ით დაბეგვრის ობიექტია დასაბეგრი ოპერაცია. შესაბამის პერიოდში მოქმედი საგადასახადო კოდექსის 161-ე მუხლის პირველი ნაწილის „ა.ა“ და „ა.ბ“ ქვეპუნქტების მიხედვით, დღგ-ით დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა, რომლის დროსაც დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამავე ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა. დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი.\nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტის მიხედვით, დღგით დასაბეგრი ოპერაციებია:\nა) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება;\nბ) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ მომსახურების გაწევა.\nსაგადასახადო კოდექსის 163-ე მუხლის პირველი ნაწილის თანახმად, საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\nსაგადასახადო კოდექსის 164-ე მუხლის პირველი ნაწილის შესაბამისად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც. დადგენილია, რომ მომჩივანი შესამოწმებელი პერიოდის განმავლობაში არ აწარმოებს ბუღალტრულ აღრიცხვას (არ გააჩნია სააღრიცხვო დოკუმენტაცია), შედეგად, საგადასახადო კოდექსის 73-ე მუხლის მე5 ნაწილის მიხედვით, დასაბეგრი ბრუნვა განისაზღვრა არაპირდაპირი მეთოდით. გადასახადის გადამხდელის განმარტებით, ყოველთვის ხდება საქონლის და ნედლეულის დოკუმენტური შეძენა, ასევე ძირითად შემთხვევაში აქვს დოკუმენტური რეალიზაცია. დამატებით შეისწავლა ინვენტარიზაციის მასალები, სადაც დეტალურად მოახდინა დოკუმენტის ნომრებით ყველა იმ საქონლის იდენტიფიცირება, რაც აუდიტორის მიერ ზედმეტობა/დანაკლისად იქნა ჩათვლილი. ითხოვს აღნიშნული ფაქტობრივი გარემოებების შესწავლის მიზნით, საკითხი დაუბრუნდეს აუდიტის დეპარტამენტს და დაავალოს დარიცხული თანხის კორექტირება. ინვენტარიზაციის ნაშთებთან დაკავშირებით მომჩივანი წარმოადგენს ექსელის ცხრილს. საბჭოს სხდომაზე საჩივრის ზეპირი განხილვისას, მოპასუხე ორგანოს წარმომადგენელმა მომჩივნის არგუმენტზე განმარტა, რომ შემოწმების მიმდინარეობისას გადასახადის გადამხდელი თანამშრომლობდა და მისთვის ცნობილია გაანგარიშების ცხრილებში ასახული მონაცემები, შესაბამისად, საჩივართან ერთად წარმოდგენილი ექსელის ცხრილი არ მოიცავს დამატებით ისეთი სახის ინფორმაციას, რაც გავლენას მოახდენს შემოწმების შედეგებზე. აღნიშნული გარემოებებიდან და მომჩივნის არგუმენტაციიდან გამომდინარე, საბჭოს მიაჩნია, რომ საგადასახადო ორგანოს უფლება ჰქონდა გადასახადის გადამხდელის საგადასახადო ვალდებულებები განესაზღვრა არაპირდაპირი მეთოდით და ინვენტარიზაციის შედეგად დადგენილი ფასნამატით. შესაბამისად, მომჩივნის არგუმენტაცია უსაფუძვლოა და არ არსებობს მისი გათვალისწინების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \n\n\n\n\nჩამოტვირთვა\nგაზიარება\nთეგები:\nეკონომიკური საქმიანობით მიღებული შემოსავლები\nსაქონლის მიწოდება/მომსახურების გაწევა\nსაქონლის მიწოდებისას/მომსახურების გაწევისას დასაბეგრი დროის განსაზღვრა\nგარიგების საკომპენსაციო თანხა\nსაქონლის მიწოდება/მომსახურების გაწევა\nმიღებული/მისაღები ანაზღაურება (მ.შ. სუბსიდია)\nშემოსავლების/ხარჯების განსაზღვრა არაპირდაპირი მეთოდით\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n26\n\nდოკუმენტის დათვალიერება\n\ninfohub@rs.ge",
    "title": "Document 12787372-f9e0-4f46-b590-4a0c6c553036"
  }
}