{
  "id": "8fa07fcc-6b07-4f80-a453-806694fea5aa",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილბა №21146/2/2023\n09 თებერვალი 2024\nდოკუმენტის #:\n21146/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n06 თებერვალი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nგანუხლველად დარჩა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაჩივრის განხილვაზე უარის თქმა\nჩამოტვირთვა\nგაზიარება\n№21146/2/2023\n06 თებერვალი 2024\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს -------ი (ს/ნ -----------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,  27.12.2023 წელს განიხილა და მიიღო გადაწყვეტილება შპს ----ის 24.10.2023 წელს რეგისტრირებულ საჩივარზე (რეგისტრაციის №21146/2/2023). \n\n\nდავის საგანი: \n1. კომპანიის მიერ მიღებულ შემოსავლებსა და გაწეულ ხარჯებს შორის შემოწმების შედეგად დადგენილი სხვაობის ოდენობა;\n2. დღგ-ით დასაბეგრი ბრუნვის და კორექტირება.\n\n\nგასაჩივრებული გადაწყვეტილება: \n1. აუდიტის დეპარტამენტის 20.12.2022 წლის №002-234 საგადასახადო მოთხოვნა;\n2. შემოსავლების სამსახურის 23.06.2023 წლის №14458 ბრძანება.\n\n\nდარიცხული თანხა: 285 784.58 ლარი. \nმათ შორის:\nგადასახადი - 150 333\nდღგ - 87 626\nმოგების გადასახადი - 2 026\nსაშემოსავლო გადასახადი - 60 681\nჯარიმა - 81 255\nსაურავი - 54 196.58\n\n\nფაქტების აღწერა/დარიცხვის საფუძვლები \nგადასახადის გადამხდელის საქმიანობის სფეროს წარმოადგენს სამშენებლო/სარემონტო სამუშაოების გაწევა, უპირატესად სახელმწიფო შესყიდვების ელექტრონულ ტენდერებში მონაწილეობის გზით (ავარიული საცხოვრებელი კორპუსებისა და სახლების გამაგრებითი სამუშაოები). \nაუდიტის დეპარტამენტის მიერ ჩატარდა მომჩივნის საქმიანობის კამერალური საგადასახადო შემოწმება. შესამოწმებელ პერიოდად განისაზღვრა 1.01.2019 წლიდან 1.07.2022 წლამდე საანგარიშო პერიოდები. საგადასახადო შემოწმების შედეგები აისახა 15.12.2022 წლის საგადასახადო შემოწმების აქტში. შემოწმების აქტის საფუძველზე გამოიცა აუდიტის დეპარტამენტის 20.12.2022 წლის №32016 ბრძანება და ამავე თარიღის №002-234 საგადასახადო მოთხოვნა.\nაღნიშნული აქტები 20.01.2023 წელს გასაჩივრდა შემოსავლების სამსახურში, რომლის 23.06.2023 წლის №14458 ბრძანებით, საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დარჩეს განუხილველი შემდეგ გარემოებათა გამო:\nსაგადასახადო კოდექსის 301-ე მუხლის „ე“ ქვეპუნქტის თანახმად, დავის განმხილველი ორგანო საჩივარს არ განიხილავს, თუ გასულია საჩივრის წარდგენის ვადა.\nსაგადასახადო კოდექსის 305-ე მუხლის პირველი ნაწილის თანახმად, შემოსავლების სამსახურის მიერ მომჩივნისთვის არასასურველი გადაწყვეტილების მიღების შემთხვევაში ამ მომჩივანს უფლება აქვს, გადაწყვეტილება მისი ჩაბარებიდან 20 დღის ვადაში გაასაჩივროს დავების განხილვის საბჭოში.\nსაგადასახადო კოდექსის 44-ე მუხლის მე-4, მე-9, მე-10 და მე-11 ნაწილების შესაბამისად:\n4. პირისათვის ერთი და იმავე დოკუმენტის რამდენჯერმე ან რამდენიმე ფორმით წარდგენის შემთხვევაში მისი წარდგენის თარიღად ითვლება ამ დოკუმენტის პირველად ჩაბარების თარიღი.\n9. საგადასახადო ორგანოს მიერ პირისათვის ელექტრონული ფორმით გაგზავნილი დოკუმენტი ჩაბარებულად ითვლება ადრესატის მიერ მისი გაცნობისთანავე.\n10. დავის განმხილველ ორგანოს უფლება აქვს, დოკუმენტი საჯაროდ გაავრცელოს, თუ გადასახადის გადამხდელი (გარდა ფიზიკური პირისა) საგადასახადო ორგანოს მიერ ელექტრონული ფორმით გაგზავნილ დოკუმენტს გადასახადის გადამხდელის ავტორიზებული მომხმარებლის გვერდზე განთავსებიდან 30 დღის განმავლობაში არ გასცნობია. თუ გადასახადის გადამხდელი ფიზიკური პირია, დოკუმენტის საჯაროდ გავრცელება შესაძლებელია, თუკი შესრულებულია შემდეგი პირობები:\nა) პირს ორჯერ მაინც გაეგზავნა/წარედგინა დოკუმენტი წერილობითი ფორმით და ადრესატისთვის მისი ჩაბარება ვერ მოხერხდა;\nბ) პირი არ არის შემოსავლების სამსახურის ოფიციალური ვებგვერდის ავტორიზებული მომხმარებელი ან ადრესატი დოკუმენტს ავტორიზებული მომხმარებლის გვერდზე განთავსებიდან 30 დღის განმავლობაში არ გასცნობია.\n11. დოკუმენტის საჯაროდ გავრცელება ხორციელდება მისი შემოსავლების სამსახურის ოფიციალურ ვებგვერდზე განთავსებით და ჩაბარებულად ითვლება განთავსებიდან მე-20 დღეს.\nსაგადასახადო კოდექსის 299-ე მუხლის მე-10 ნაწილის მიხედვით, საგადასახადო ორგანოს გადაწყვეტილება შეიძლება გასაჩივრდეს საჩივრის წარდგენის ვადის გასვლის შემდეგაც, თუ მომჩივანი დაამტკიცებს, რომ გასაჩივრების ვადის დარღვევა მისგან დამოუკიდებელი მიზეზით იყო გამოწვეული.\nშემოსავლების სამსახურის 26.10.2023 წლის №108552-21-04 წერილით დგინდება, რომ შემოსავლების სამსახურის 23.06.2023 წლის №14458 ბრძანება მომჩივანს ავტორიზებული მომხმარებლის გვერდზე გაეგზავნა 23.06.2023 წელს, რომელსაც ადრესატი განთავსებიდან 30 დღის ვადაში არ გაცნობია. შემოსავლების სამსახურმა საგადასახადო კოდექსის 44-ე მუხლის მე-10 ნაწილის საფუძველზე, ოფიციალურ ვებგვერდზე 11.08.2023 წელს განახორციელა 23.06.2023 წლის №14458 ბრძანების საჯაროდ გავრცელება, რომელიც ჩაბარებულად ჩაითვალა 31.08.2023 წელს. ამასთან, მომჩივანი ამავე ბრძანებას ავტორიზებული მომხმარებლის გვერდზე გაეცნო 4.10.2023 წელს.\nსაგადასახადო კოდექსის 44-ე მუხლის მე-4 ნაწილის გათვალისწინებით, შემოსავლების სამსახურის 23.06.2023 წლის №14458 ბრძანების გასაჩივრების ბოლო ვადა იყო 20.09.2023 წელი, ხოლო საჩივარი საბჭოში წარმოდგენილია 24.10.2023 წელს, გასაჩივრებისთვის კანონმდებლობით დადგენილი ვადის ამოწურვის შემდეგ. შესაბამისად, დარღვეულია საჩივრის წარდგენის კანონით დადგენილი ვადა.\nმომჩივანი განმარტავს, რომ შემოსავლების სამსახურის 23.06.2023 წლის ბრძანებას გაეცნო 4 ოქტომბერს. შემოსავლების სამსახურმა დავალიანება ჩაუთვალა აღიარებულად, ვინაიდან გასაჩივრების ვადები იყო ამოწურული. მომჩივანი განმარტავს, რომ არ დასწრებია საჩივრის განხილვას, ვინაიდან არ ჰქონდა ინფორმაცია მიღებული საჩივრის განხილვაზე, ასევე, არ მიუღია არანაირი შეტყობინება განცხადების გამოქვეყნების თაობაზე, შესაბამისად დაირღვა გასაჩივრების ვადა. ითხოვს აღნიშნული ფაქტის გათვალისწინებით, აღუდგეს გასაჩივრების ვადა შეტყობინების გაცნობის თარიღიდან - 4.10.2023 წლიდან.\nსაბჭოს მიაჩნია, რომ მომჩივანი არ წარმოადგენს ისეთი სახის მტკიცებულებას ან/და არგუმენტაციას, რაც დარღვეული ვადის აღდგენის საფუძველი გახდებოდა.\nაღნიშნულიდან გამომდინარე, ვინაიდან დარღვეულია საჩივრის წარდგენის კანონით დადგენილი ვადა და მოცემულ შემთხვევაში არ იკვეთება სადავო აქტების გასაჩივრებისათვის დადგენილი ვადის აღდგენის საფუძველი, საბჭოს მიაჩნია, რომ საჩივარი, საგადასახადო კოდექსის 301-ე მუხლის „ე“ ქვეპუნქტის საფუძველზე უნდა დარჩეს განუხილველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „დ“ ქვეპუნქტით და გადაწყვიტა: \n\n\n1. საჩივარი დარჩეს განუხილველი;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\n\n\nჩამოტვირთვა\nგაზიარება\nთეგები:\nგასულია საჩივრის წარდგენის ვადა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n6\n\nდოკუმენტის დათვალიერება\n\ninfohub@rs.ge",
    "title": "Document 8fa07fcc-6b07-4f80-a453-806694fea5aa"
  }
}