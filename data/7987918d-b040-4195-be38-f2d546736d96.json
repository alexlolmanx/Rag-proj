{
  "id": "7987918d-b040-4195-be38-f2d546736d96",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 16013\n20 დეკემბერი 2022\nდოკუმენტის #:\n16013\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n18 ივნისი 2020\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nდაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nშემოსავლები, რომლებიც არ არის დაკავშირებული დაქირავებით მუშაობასთან და ეკონომიკურ საქმიანობასთან, გადახდის წყაროსთან გადასახადის დაკავების წესი, გარდამავალი დებულებანი\nჩამოტვირთვა\nგაზიარება\nN 16013\n18/06/2020\n\n\n\n\n\n\nშპს ----- \n(მის.: ქ. ------)\nსადავო საკითხთან დაკავშირებით\nსაჩივრის დაკმაყოფილების თაობაზე\n\n\n\n\nშემოსავლების სამსახურმა დავების განხილვის საბჭოს 2020 წლის 22 მაისს გამართულ სხდომაზე (ოქმი №32) განიხილა შპს ----- ს 2020 წლის 07 იანვრის №48439/1/2020 საჩივარი, შემოსავლების სამსახურის აუდიტის დეპარტამენტის 2019 წლის 03 დეკემბრის №002-451 „საგადასახადო მოთხოვნასთან“ დაკავშირებით.\n\n\nსადავო საკითხი:\nმომჩივანი არ ეთანხმება შიდა აქტით ჩამოწერილი, გაცემული და მიუღებელი ვადაგადაცილებული სესხების მსესხებელ ფიზიკურ პირებზე ვალის პატიებად განხილვას.\n\n\nფაქტობრივი გარემოებები: \nსაქმეში არსებული მასალებით ირკვევა, რომ შემოსავლების სამსახურის აუდიტის დეპარტამენტის 2019 წლის 04 ივნისის №17995 ბრძანების საფუძველზე განხორციელდა ი/მ -----ს საქმიანობის კამერალური საგადასახადო შემოწმება. ბრძანებით შესამოწმებელი პერიოდი განისაზღვრა 2016 წლის 01 იანვრიდან 2019 წლის 31 მაისამდე. შემოწმების შედეგებზე, 2019 წლის 26 ნოემბერს შედგა საგადასახადო შემოწმების აქტი, რის საფუძველზეც გამოიცა გადასახადების/გადასახდელების და საგადასახადო სანქციების თანხების დარიცხვის/შემცირების შესახებ 2019 წლის 03 დეკემბრის №42081 ბრძანება და გადამხდელს წარედგინა 2019 წლის 03 დეკემბრის №002-451 „საგადასახადო მოთხოვნა“, რომლითაც გადასახადის გადამხდელის საგადასახადო ვალდებულება დამატებით განესაზღვრა სულ 270325 ლარით, მათ შორის: გადასახადი 160866 ლარი, ჯარიმა 73373 ლარი, საურავი 36086 ლარი.\n\n\nსაგადასახადო შემოწმების აქტის მიხედვით, საჩივარში დასმულ სადავო საკითხთან დაკავშირებით დარიცხვა განპირობებულია შემდეგი გარემოებებით:\nსაწარმოს ეკონომიკური საქმიანობის ფარგლებში ჩამოწერილი აქვს გაცემული და მიუღებელი სესხები. აღნიშნული სესხები საწარმოს ჩამოწერილი აქვს შიდა აქტის საფუძველზე. საწარმოს მიერ ფიზიკური პირისათვის სესხის ძირითადი თანხის პატიება სიტუაციური სახელმძღვანელოს №2416 მიხედვით განიხილება ქონების უსასყიდლო მიწოდებად. საქართველოს საგადასახადო კოდექსის 154-ე მუხლის პირველი ნაწილის \"მ\" ქვეპუნქტის მიხედვით, წყაროსთან დაკავებას დაექვემდებარა სულ 423 653 ლარი, კერძოდ, 2016 წელს 174825 ლარი, 2017 წელს 161001 ლარი, 2018 წელს 87826 ლარი.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ სადავო საკითხთან დაკავშირებით საჩივარი უნდა დაკმაყოფილდეს შემდეგ გარემოებათა გამო:\nსაჩივარში წარმოდგენილ სადავო საკითხთან დაკავშირებით შემოსავლების სამსახური მიუთითებს საქართველოს საგადასახადო კოდექსის მე-8 მუხლის მე-19 ნაწილის მიხედვით, პროცენტი– ფულად დაბანდებებთან ან სავალო ვალდებულებებთან დაკავშირებული ნებისმიერი სახის სავალო მოთხოვნიდან (იპოთეკური უზრუნველყოფის არსებობისა და მისი გაფორმების მეთოდის მიუხედავად) მიღებული ნებისმიერი წინასწარ განცხადებული (დადგენილი) შემოსავალი (მათ შორის, დისკონტის სახით მიღებული). ამავე მუხლის, ამავე ნაწილის „ბ.ბ“ ქვეპუნქტის მიხედვით, პროცენტად ითვლება კრედიტთან (სესხთან) დაკავშირებული გადასახდელი.\nსაქართველოს საგადასახადო კოდექსის 79-ე მუხლის „ა“ ქვეპუნქტის მიხედვით, საშემოსავლო გადასახადის გადამხდელია რეზიდენტი ფიზიკური პირი.\nსაქართველოს საგადასახადო კოდექსის მე-100 მუხლის მე-3 ნაწილის „გ“ ქვეპუნქტის თანახმად, ერთობლივ შემოსავალს განეკუთვნება სხვა შემოსავლები, რომლებიც დაკავშირებული არ არის დაქირავებით მუშაობასთან და ეკონომიკურ საქმიანობასთან.\nსაქართველოს საგადასახადო კოდექსის 82-ე მუხლის პირველი ნაწილის „თ“ ქვეპუნქტის თანახმად, საშემოსავლო გადასახადით დაბეგვრისაგან თავისუფლდება ფიზიკური პირის მიერ საგადასახადო წლის განმავლობაში 1000 ლარამდე ჩუქებით მიღებული ქონების ღირებულება, გარდა დაქირავებულის მიერ დამქირავებლისაგან ჩუქებით მიღებული ქონების ღირებულებისა.\nსაქართველოს საგადასახადო კოდექსის 154-ე მუხლის პირველი ნაწილის „მ“ ქვეპუნქტის თანახმად, პირი, რომელიც ქონებას უსასყიდლოდ გადასცემს ფიზიკურ პირს, რომელიც ინდივიდუალურ მეწარმედ რეგისტრირებული არ არის, გარდა ამ პირის მიერ ამავე ფიზიკური პირისათვის საგადასახადო წლის განმავლობაში 1000 ლარამდე ღირებულების ქონების უსასყიდლოდ გადაცემისა.\nსაქართველოს საგადასახადო კოდექსის 309-ე მუხლის 87-ე ნაწილის „გ“ ქვეპუნქტის თანახმად, საშემოსავლო გადასახადით დაბეგვრისაგან თავისუფლდება ფიზიკურ პირზე 2019 წლის 1 იანვრამდე გაცემული სესხის, აგრეთვე ამ სესხზე დარიცხული პროცენტისა და ჯარიმის პატიების (ჩამოწერის) შედეგად ამ ფიზიკური პირის მიერ მიღებული სარგებელი, თუ აღნიშნული ფიზიკური პირისთვის შესაბამისი ვალდებულების პატიება (ჩამოწერა) კომერციულმა ბანკმა ან მიკროსაფინანსო ორგანიზაციამ განახორციელა.\nმომჩივანის განმარტებით, გაცემული და მიუღებელი ვადაგადაცილებული სესხების მსესხებელ ფიზიკურ პირებზე დარიცხული პროცენტის ჩამოწერა განხორციელდა მხოლოდ ბასს სტანდარტების მოთხოვნების გათვალისწინებით და არ მომხდარა ფიზიკურ პირებზე ვალის პატიება/ჩამოწერა. კომპანიას ხარჯად არ უღიარებია ჩამოწერილი სესხები და მოხდა მხოლოდ მათი გატანა ბალანსგარეშე ანგარიშებზე. აღნიშნავს, რომ დაუსაბუთებელია შემმოწმებელთა მხრიდან კვალიფიკაციის მინიჭება როგორც ვალის პატიება, ვინაიდან არ იქნა გამოკვლეული ფაქტობრივი გარემოებები, მ.შ. არ არიან გამოკითხული ფიზიკური პირები. განმარტავს, რომ 2019 წლიდან ყველა მსესხებელზე ბალანსზე აღდგენილია სასესხო დავალიანებები, მ.შ. ნაწილი ფიზიკური პირების მიერ აღნიშნული საპროცენტო დავალიანებები მიღებულია.\nშემოსავლების სამსახური განმარტავს, რომ საგადასახადო კოდექსის 103-ე მუხლის პირველი ნაწილის შესაბამისად, შემოსავლებს, რომლებიც არ არის დაკავშირებული დაქირავებით მუშაობასთან და ეკონომიკურ საქმიანობასთან, განეკუთვნება ნებისმიერი შემოსავალი ან სარგებელი, გარდა ამავე ნაწილში ჩამოთვლილი შემოსავლის/სარგებლის სახეებისა. ამასთან, საქართველოს საგადასახადო კოდექსის 154-ე მუხლი განსაზღვრავს, თუ რა შემთხვევაში ევალება საგადასახადო აგენტს გადახდის წყაროსთან გადასახადის დაკავება. ამდენად, მსესხებელ ფიზიკურ პირებზე ვადაგადაცილებული სესხების ჩამოწერით, გადასახადის გადამხდელს არ წარმოეშობა საგადასახადო აგენტის ფუნქციის შესრულების ვალდებულება, რამდენადაც საგადასახადო კოდექსის 154-ე მუხლის არ ითვალისწინებს ამგვარი სარგებლის გადასახადის წყაროსთან დაბეგვრას.\nყოველივე ზემოაღნიშნულის გათვალისწინებით, შემოსავლების სამსახურმა მიიჩნია, რომ უნდა დაევალოს აუდიტის დეპარტამენტს გაცემული და მიუღებელი ვადაგადაცილებული სესხების მსესხებელ ფიზიკურ პირებზე ქონების უსასყიდლო მიწოდებად განხილვის საფუძვლით საშემოსავლო გადასახადში დარიცხული თანხები დაუქვემდებაროს შემცირებას.\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ :\n \n1. შპს ----- ს საჩივარი სადავო საკითხთან დაკავშირებით დაკმაყოფილდეს;\n2. სადავო საკითხთან დაკავშირებით, დაევალოს აუდიტის დეპარტამენტს გაცემული და მიუღებელი ვადაგადაცილებული სესხების მსესხებელ ფიზიკურ პირებზე ქონების უსასყიდლო მიწოდებად განხილვის საფუძვლით საშემოსავლო გადასახადის ნაწილში დარიცხული თანხები დაუქვემდებაროს შემცირებას;\n3. აღნიშნული გადაწყვეტილება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, გორგასლის ქ. №16) ან სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად, ამ გადაწყვეტილების ჩაბარებიდან 20 დღის ვადაში.\nჩამოტვირთვა\nგაზიარება\nთეგები:\nჩუქების შედეგად მიღებული შემოსავლის წყაროსთან დაბეგვრა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n50\n\nდოკუმენტის დათვალიერება\n\ninfohub@rs.ge",
    "title": "Document 7987918d-b040-4195-be38-f2d546736d96"
  }
}