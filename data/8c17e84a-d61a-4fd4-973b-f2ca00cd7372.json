{
  "id": "8c17e84a-d61a-4fd4-973b-f2ca00cd7372",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22392/2/2024\n14 მაისი 2024\nდოკუმენტის #:\n22392/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n30 აპრილი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, საქონლის მიწოდება, მომსახურების გაწევა, საგადასახადო დეკლარაციაში/გაანგარიშებაში გადასახადის შემცირება, საგადასახადო ორგანოსათვის ინფორმაციის წარუდგენლობა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№22392/2/2024 \n30 აპრილი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 26.04.2024 წელს განიხილა და მიიღო გადაწყვეტილება შპს „----------“ 27.02.2024 წელს რეგისტრირებულ საჩივარზე (რეგისტრაციის №22392/2/2024).\n\n\nდავის საგანი:\n1. დღგ-ის დარიცხვის მართლზომიერება;\n2. საშემოსავლო გადასახადის დარიცხვის მართლზომიერება.\n\n\nგასაჩივრებული გადაწყვეტილება:\n1. აუდიტის დეპარტამენტის 2023 წლის 20 დეკემბრის №063-24 საგადასახადო მოთხოვნა;\n2. შემოსავლების სამსახურის 2024 წლის 13 თებერვლის №3050 ბრძანება.\n\n\nდარიცხული თანხა: 246 208 ლარი.\nმათ შორის:\nგადასახადი - 146 243\nდღგ - 41 274\nსაშემოსავლო გადასახადი - 104 969\nჯარიმა - 80 577\nსაურავი - 19 388\n\n\nპროცედურული გარემოებები\nსაწარმოს საქმიანობაა ტენდერებში მონაწილეობის გზით დამკვეთის ტერიტორიაზე სხვადასხვა სარემონტო სამუშაოების მომსახურების გაწევა.\nშემოსავლების სამსახურის აუდიტის დეპარტამენტის 2023 წლის 20 სექტემბრის №23114 და 6 დეკემბრის №30522 ბრძანებების საფუძველზე ჩატარდა კომპანიის საქმიანობის 2020 წლის 1 იანვრიდან 2023 წლის 1 ნოემბრამდე პერიოდის კამერალური საგადასახადო შემოწმება. შესამოწმებელი პერიოდი განისაზღვრა. შემოწმების შედეგები აისახა 2023 წლის 7 დეკემბრის საგადასახადო შემოწმების აქტში, რომლის საფუძველზე გამოიცა აუდიტის დეპარტამენტის 2023 წლის 20 დეკემბრის №32134 ბრძანება და №063-24 საგადასახადო მოთხოვნა. მომჩივანს დამატებით გადასახდელად განესაზღვრა 246 208 ლარი.\nაღნიშნული საგადასახადო მოთხოვნა 2024 წლის 20 იანვარს გასაჩივრდა შემოსავლების სამსახურში, რომელმაც 2024 წლის 13 თებერვლის №3050 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები:\n1. დღგ-ის დარიცხვის მართლზომიერება\nფაქტების აღწერა\nკომპანია ბუღალტრულ აღრიცხვას არ აწარმოებს. შემოწმების მიმდინარეობისას წარდგენილია მხოლოდ საბანკო ამონაწერი „----------“, ახსნა-განმარტება, ხელშეკრულებების ნაწილი და ინფორმაცია დაზუსტებულ დეკლარაციებში ასახულ მონაცემებთან დაკავშირებით. საგადასახადო კოდექსის 70-ე მუხლით დადგენილი მოთხოვნების დარღვევისთვის (ინფორმაციის/დოკუმენტაციის წარუდგენლობისთვის), დაჯარიმებულია საგადასახადო კოდექსის 279-ე მუხლის პირველი ნაწილის შესაბამისად. საგადასახადო ორგანომ იხელმძღვანელა შემოსავლების სამსახურის გადასახადების ადმინისტრირების საინფორმაციო სისტემის, სახელმწიფო შესყიდვების სააგენტოს და საჯარო რეესტრის ეროვნული სააგენტოს ელექტრონულ გვერდზე განთავსებული ინფორმაციით, საიდანაც ირკვევა, რომ საწარმოს მიერ გაწეული სარემონტო-სამშენებლო სამუშაოების შემსყიდველები არიან ----------, ----------, ----------, ----------, ----------, ----------, სსიპ ----------, სსიპ ----------, შპს „----------“, შპს „----------“ და შპს „----------“, მათ შორის, სსიპ „----------. შესრულებული სამუშაოების შესყიდვა განხორციელებულია პროექტის „გენდერული ძალადობის წინააღმდეგ სისტემის გაუმჯობესება“ გრანტის ფარგლებში და გათავისუფლებულია დღგისაგან ჩათვლის უფლებით. შემოწმებით გაანგარიშებული დღგ-ით დასაბეგრი ბრუნვა შესამოწმებელ პერიოდში შეადგენს 1 116 313 ლარს, მათ შორის 18%-იანი განაკვეთით დასაბეგრი ბრუნვა შეადგენს 947 282 ლარს, ხოლო ჩათვლის უფლებით გათავისუფლებული ბრუნვა - 169 031 ლარს. აღნიშნული შეუდარდა გადასახადის გადამხდელის დეკლარირებულ მონაცემებს, სადაც აღმოჩნდა, რომ დეკლარაციებში დღგით დასაბეგრი ბრუნვები სრულად არ არის ასახული. აღნიშნული მონაცემების მიხედვით, მომჩივანს დაერიცხა დღგ და დაეკისრა ჯარიმა საგადასახადო კოდექსის 275-ე მუხლის საფუძველზე.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე, 136-ე, 61-ე, მე-2, 160-ე, 161-ე, 158-ე, 159-ე, 163-ე, 164-ე, 43-ე მუხლებზე, შემოწმებით დადგენილ გარემოებაზე და აღნიშნავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ხოლო, დავის წარმოების პროცესში არ ყოფილა წარდგენილი იმგვარი დოკუმენტაცია/მტკიცებულება, რომელიც შეცვლიდა საგადასახადო შემოწმებით დადგენილ გარემოებებს.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ საგადასახადო შემოწმების შედეგად საგადასახადო ვალდებულებები განსაზღვრულია კანონმდებლობის მოთხოვნათა დაცვით, წარდგენილი საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nპანდემიის რთული პერიოდის გამო, ვერ ახდენდა სწორად დეკლარირებას და დღგ-ის გადახდას ბიუჯეტში, რის რისკსაც აცნობიერებდა, ამიტომაც დაიწყო 2022-2023 წლებში გასწორება, რასაც მოწმობს დაზუსტებული დღგ-ის დეკლარაციები. ამასთან, 2023 წლის აგვისტოს ბოლოს დაზუსტებული დეკლარაციების საფუძველზე ბიუჯეტში გადახდილი იქნა 40 000 ლარზე მეტი თანხა, რითაც მომჩივანს სურდა წლის ბოლომდე დღგ-ის ნაწილში აღმოეფხვრა ყველა ნაკლოვანება. ჩატარებული შიდა კონტროლის ანალიზის საფუძველზე, აუდიტის დეპარტამენტის ბრძანების გამოცემამდე დღგ შეადგენდა 19 464 ლარს 2020-2022 წლებში. აქტის თანახმად კი განსხვავებული და არსებითად მეტი ოდენობის თანხები დაერიცხათ. ამასთან, შემოწმების პერიოდში ხედავდნენ რიგ უზუსტობებს, რაც გამოიხატებოდა გადასახადის გადამხდელის მხრიდან გაგზავნილი ელ. ფოსტის და არა მხოლოდ ერთის ადრესატამდე ვერ მისვლის შემთხვევებში. ასევე, პროგრამულად საქონლის შეძენის არაზუსტი თანხის გამოვლენა, რაზეც ჰქონდათ აქტიური კომუნიკაცია აუდიტორთან და გასწორებულ იქნა აღნიშნული, რის გამოც უკვე შემდგომ საშემოსავლო გადასახადის ნაწილში კიდევ უფრო წარმოუდგენელი არსებითად მაღალი ოდენობის თანხები დაარიცხეს. ასევე, არის რიგი უზუსტობები საინფორმაციო ბარათში. კერძოდ, საწარმოს დირექტორის და დამფუძნებლის პირადი ნომრები ერთმანეთს ემთხვევა, რაც ცალსახად არასწორია და შესაძლოა აქაც ტექნიკური შეცდომა იყოს. ყოველივე ზემოთთქმული იძლევა საფუძვლიან ეჭვს, რომ სამუშაო ჩატარდა დაჩქარებულად და დაშვებულია რიგი უზუსტობები. შესაბამისად, სამართლიანად ითხოვენ გადაიხედოს როგორც დღგ-ის ნაწილი, ასევე საშემოსავლო გადასახადი. კომპანია გასცემდა ხელფასს, რის დეკლარირებასაც ახდენდა, ასევე სამუშაოს ასრულებდა ქვეკონტრაქტორების საშუალებით, რის ხელშეკრულებებიც არსებობს. შემოწმების პერიოდში აღნიშნული არ არის გათვალისწინებული, ასევე არ არის გათვალისწინებული საბანკო ამონაწერი და სამუშაო დასრულებულია დაჩქარებული პრინციპით. შესაბამისად, მომჩივანი ითხოვს განხილვას მასთან ერთად და საკითხების სიღრმისეულად გადახედვას. ყოველივე ამის შემდგომ კი გამოიკვეთება ის რეალური თანხები, რაც იქნება დასარიცხი სამართლიანობის პრინციპით.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nშესაბამის პერიოდში მოქმედი საგადასახადო კოდექსის 161-ე მუხლის პირველი ნაწილის „ა“ ქვეპუნქტის შესაბამისად, დღგ-ით დასაბეგრი ოპერაციაა, საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა. ხოლო დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი.\nსაგადასახადო კოდექსის 158-ე მუხლის პირველი ნაწილის მიხედვით, დღგ-ით დასაბეგრ პირად (შემდგომ - დასაბეგრი პირი) განიხილება ნებისმიერი პირი, რომელიც ნებისმიერ ადგილზე დამოუკიდებლად ახორციელებს ნებისმიერი სახის ეკონომიკურ საქმიანობას, მიუხედავად ამ საქმიანობის მიზნისა და შედეგისა.\nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების თანახმად, დღგით დასაბეგრი ოპერაციებია, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა.\nსაგადასახადო კოდექსის 163-ე მუხლის პირველი და მე-2 ნაწილების შესაბამისად:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაგადასახადო კოდექსის 164-ე მუხლის პირველი ნაწილის მიხედვით, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც. \nსაქმეში არსებული მასალებით დგინდება, რომ გადასახადის გადამხდელი არ აწარმოებს ბუღალტრულ აღრიცხვას. შემოწმების მიმდინარეობისას წარდგენილია მხოლოდ საბანკო ამონაწერი „ლიბერთი ბანკიდან“, ახსნა-განმარტება, ხელშეკრულებების ნაწილი და ინფორმაცია დაზუსტებულ დეკლარაციებში ასახულ მონაცემებთან დაკავშირებით. საგადასახადო კოდექსის 70-ე მუხლით დადგენილი მოთხოვნების დარღვევისთვის, მომჩივანი დაჯარიმებულია საგადასახადო კოდექსის 279-ე მუხლის პირველი ნაწილის საფუძველზე. საგადასახადო ორგანომ იხელმძღვანელა შემოსავლების სამსახურის გადასახადების ადმინისტრირების საინფორმაციო სისტემის, სახელმწიფო შესყიდვების სააგენტოს და საჯარო რეესტრის ეროვნული სააგენტოს ელექტრონულს გვერდზე განთავსებული ინფორმაციით, საიდანაც დადგინდა კომპანიის მიერ გაწეული სარემონტო-სამშენებლო სამუშაოების შემსყიდველები და გაანგარიშდა დღგ-ით დასაბეგრი ბრუნვა. აღნიშნული შეუდარდა გადასახადის გადამხდელის მიერ დეკლარირებულ მონაცემებს და დადგინდა, რომ კომპანიის მიერ დეკლარაციებში დღგ-ით დასაბეგრი ბრუნვები სრულად არ არის ასახული. შესაბამისად, მომჩივანს დაერიცხა დღგ. \nგადასახადის გადამხდელს არ წარმოუდგენია რაიმე მტკიცებულება, რაც შეცვლიდა შემოწმებით დადგენილ გარემოებებს და გახდებოდა დარიცხული თანხების კორექტირების საფუძველი.\nამასთან, აუდიტის დეპარტამენტის წარმომადგენელმა საბჭოს სხდომაზე განმარტა, რომ შემოწმების პროცესში გაანგარიშებები განხილულია გადასახადის გადამხდელთან ერთად. ურთიერთთანამშრომლობის საფუძველზე გასწორდა გამოვლენილი უზუსტობები. \nზემოაღნიშნული სამართლებრივი ნორმებისა და დადგენილი ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ ამ ნაწილში შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\n2. საშემოსავლო გადასახადის დარიცხვის მართლზომიერება\nფაქტების აღწერა\nკომპანია ბუღალტრულ აღრიცხვას არ აწარმოებს. შემოწმების მიმდინარეობისას წარდგენილი ახსნაგანმარტებიდან ირკვევა, რომ არ გააჩნია საქონლის და ნაღდი ფულის ნაშთი. ფულის ნაშთის არ არსებობას ადასტურებს 2023 წლის 20 სექტემბერს საგადასახადო მონიტორინგის დეპარტამენტის მიერ ჩატარებული სალაროში ნაღდი ფულის განმსაზღვრელი პროცედურა. გადასახადის გადამხდელს დებიტორული დავალიანება არ ერიცხება, ხოლო კრედიტორული დავალიანების შესახებ ინფორმაცია წარდგენილი არ არის. შემოწმებით შესწავლილ იქნა საწარმოს ფულადი სახსრების მოძრაობა, კერძოდ, შემოწმებით დადგენილ შემოსავალსა და შემოსავლების სამსახურის გადასახადების ადმინისტრირების საინფორმაციო სისტემაში არსებული, ასევე გადასახადის გადამხდელის მიერ წარდგენილი დოკუმენტების შესაბამისად, გაანგარიშებული ხარჯების გათვალისწინებით დადგენილი ფულის ნაშთი დაკვალიფიცირდა კომპანიის პასუხისმგებელ პირზე, დირექტორებზე გაცემულ ხელფასად და საგადასახადო კოდექსის 154-ე მუხლის საფუძველზე დაექვემდებარა გადახდის წყაროსთან დაბეგვრას. აღნიშნულიდან გამომდინარე, მომჩივანს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის საფუძველზე.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 136-ე, 73-ე, 101-ე, 154-ე, 43-ე მუხლებზე, შემოწმებით დადგენილ გარემოებაზე და აღნიშნავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ხოლო, დავის წარმოების პროცესში არ ყოფილა წარდგენილი იმგვარი დოკუმენტაცია/მტკიცებულება, რომელიც შეცვლიდა საგადასახადო შემოწმებით დადგენილ გარემოებებს.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახური მიიჩნევს, რომ შემოწმების მიერ გაანგარიშებული ფულის ნაშთის ანგარიშვალდებულ პირზე გაცემულ ხელფასად განხილვა შეესაბამება კანონმდებლობის მოთხოვნებს. ამდენად, წარდგენილი საჩივარი ამ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nმითითებულია პირველი დავის საგნის ნაწილში.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nამავე მუხლის მე-4 ნაწილის შესაბამისად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის 101-ე მუხლის პირველი ნაწილის მიხედვით, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nსაქმეში არსებული მასალებით დგინდება, რომ გადასახადის გადამხდელი არ აწარმოებს ბუღალტრულ აღრიცხვას. შემოწმების მიმდინარეობისას წარდგენილი ახსნა-განმარტებიდან ირკვევა, რომ საწარმოს არ გააჩნია საქონლის და ნაღდი ფულის ნაშთი, რასაც ადასტურებს 2023 წლის 20 სექტემბერს საგადასახადო მონიტორინგის დეპარტამენტის მიერ ჩატარებული სალაროში ნაღდი ფულის განმსაზღვრელი პროცედურა. გადასახადის გადამხდელს დებიტორული დავალიანება არ ერიცხება, ხოლო კრედიტორული დავალიანების შესახებ ინფორმაცია წარდგენილი არ არის. შემოწმებით შესწავლილი იქნა გადასახადის გადამხდელის ფულადი სახსრების მოძრაობა. კერძოდ, შემოწმებით დადგენილ შემოსავალსა და შემოსავლების სამსახურის გადასახადების ადმინისტრირების საინფორმაციო სისტემაში არსებული, ასევე მომჩივნის მიერ წარდგენილი დოკუმენტების შესაბამისად, გაანგარიშებული ხარჯების გათვალისწინებით დადგენილი ფულის ნაშთი დაკვალიფიცირდა საწარმოს დირექტორებზე გაცემულ ხელფასად და დაექვემდებარა გადახდის წყაროსთან დაბეგვრას. შესაბამისად, მომჩივანს დაერიცხა საშემოსავლო გადასახადი.\nამასთან, გადასახადის გადამხდელს არ წარმოუდგენია რაიმე მტკიცებულება, რაც შეცვლიდა შემოწმებით დადგენილ გარემოებებს და გახდებოდა დარიცხული თანხების კორექტირების საფუძველი. \nზემოაღნიშნული სამართლებრივი ნორმებისა და დადგენილი ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ ამ ნაწილში შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nსაქონლის მიწოდება/მომსახურების გაწევა\nსაქონლის მიწოდება/მომსახურების გაწევა\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nსაგადასახადო ორგანოსათვის ინფორმაციის წარუდგენლობა\nსაგადასახადო დეკლარაციაში/გაანგარიშებაში გადასახადის შემცირება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n30\n\nდოკუმენტის დათვალიერება\n\ninfohub@rs.ge",
    "title": "Document 8c17e84a-d61a-4fd4-973b-f2ca00cd7372"
  }
}