{
  "id": "333cff6c-c368-4153-9754-9cdf96f1b099",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22116/2/2024\n11 აპრილი 2024\nდოკუმენტის #:\n22116/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n10 აპრილი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, დღგ-ით დასაბეგრი ოპერაციები, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№22116/2/2024\n10 აპრილი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 29.03.2024 წელს განიხილა და მიიღო გადაწყვეტილება შპს „----------“ 31.01.2024 წელს რეგისტრირებულ საჩივარზე (რეგისტრაციის №22116/2/2024).\n\n\nდავის საგანი:\n1. დღგ-ის დარიცხვის მართლზომიერება;\n2. გაცემული თანხების ხელფასად განხილვა.\n\n\nგასაჩივრებული გადაწყვეტილება:\n1. აუდიტის დეპარტამენტის 2023 წლის 4 დეკემბრის №085-23 საგადასახადო მოთხოვნა;\n2. შემოსავლების სამსახურის 2024 წლის 12 იანვრის №226 ბრძანება.\n\n\nდარიცხული თანხა: 235 575 ლარი.\nმათ შორის:\nგადასახადი - 119 343\nდღგ - 24 008\nსაშემოსავლო გადასახადი - 95 300\nქონების გადასახადი - 35\nჯარიმა - 105 834\nსაურავი - 10 398\n\n\nპროცედურული გარემოებები\nსაწარმოს საქმიანობაა სამშენებლო-სარემონტო სამუშაოების წარმოება.\nშემოსავლების სამსახურის აუდიტის დეპარტამენტის 2023 წლის 20 სექტემბრის №23079 ბრძანების საფუძველზე ჩატარდა კომპანიის საქმიანობის კამერალური საგადასახადო შემოწმება. შესამოწმებელი პერიოდი განისაზღვრა 2020 წლის 1 იანვრიდან 2023 წლის 1 სექტემბრამდე. შემოწმების შედეგები აისახა 2023 წლის 28 ნოემბრის საგადასახადო შემოწმების აქტში, რომლის საფუძველზე გამოიცა აუდიტის დეპარტამენტის 2023 წლის 4 დეკემბრის №30204 ბრძანება და №085-23 საგადასახადო მოთხოვნა. მომჩივანს დამატებით გადასახდელად განესაზღვრა 235 575 ლარი. \nაღნიშნული საგადასახადო მოთხოვნა 2024 წლის 2 იანვარს გასაჩივრდა შემოსავლების სამსახურში, რომელმაც 2024 წლის 12 იანვრის №226 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები:\n1. დღგ-ის დარიცხვის მართლზომიერება\nფაქტების აღწერა\nგადასახადის გადამხდელის მიერ ყველა განხორციელებულ დასაბეგრ ოპერაციაზე გამოწერილია ელექტრონული დოკუმენტები (ზედნადები, საფი). საგადასახადო შემოწმებით განხორციელდა ზოგიერთ თვეში დასაბეგრი თანხის ცვლილება (გაზრდა/შემცირება). კერძოდ, საწარმოდან მიწოდებული ინფორმაციის თანახმად, 2020 წლის აპრილში კომპანიის მიერ რეალიზებულია ფორდ ტრანზიტი, რაც გადასახადის გადამხდელის ბუღალტერიაში ასახული არ არის. 2020 წლის დეკემბერში, 2021 წლის იანვარსა და თებერვალში გამოწერილია ელ. ზედნადებები, რომელზეც საფ-ები არ იყო გამოწერილი და არ არის დაბეგრილი საწარმოს მიერ. 2023 წლის ივნისსა და ივლისში შეცდომით (ძირითადად ავანსის განმეორებით დაბეგვრის გამო) გაზრდილია დასაბეგრი ბრუნვა.\nზემოაღნიშნულიდან გამომდინარე, შესაბამის პერიოდში მოქმედი საგადასახადო კოდექსის 159-ე და 161-ე მუხლების საფუძველზე, მომჩივანს გაეზარდა დღგ-ით დასაბეგრი ბრუნვა. შესაბამისად, დაერიცხა გადასახადი და დაეკისრა ჯარიმა საგადასახადო კოდექსის 275-ე მუხლის საფუძველზე. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე, 136-ე, მე-2, 160-ე, 161-ე, 159-ე, 163-ე, 43-ე მუხლებზე, შემოწმებით დადგენილ გარემოებაზე და აღნიშნავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ამასთან, საგადასახადო დავის ეტაპზე გადამხდელის მხრიდან არ წარდგენილა მისი პოზიციის შესაბამისი იმგვარი დოკუმენტაცია/მტკიცებულება, რომელიც შეცვლიდა შემოწმებით დადგენილ ფაქტობრივ გარემოებებს.\nზემოხსენებულ სამართლებრივ ნორმებზე, საქმეში არსებულ მასალებსა და ფაქტობრივ გარემოებებზე დაყრდნობით, შემოსავლების სამსახურმა მიიჩნია, რომ შემოწმების მიერ საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, ხოლო წარდგენილი საჩივარი ამ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nმომჩივანი არ ეთანხმება აუდიტორის მიერ მოყვანილ ფაქტებს, მოსაზრებებს და ითხოვს დარიცხული თანხის სრულად გაუქმებას, რადგან 2020 წელს ქვეყანაში იყო პანდემია, რის გამოც კომპანია ვერ ახერხებდა ბუღალტრული დოკუმენტაციის დროულად წარმოებას და შესაბამის დეკლარირებას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nშესაბამის პერიოდში მოქმედი საგადასახადო კოდექსის 161-ე მუხლის პირველი ნაწილის „ა“ ქვეპუნქტის შესაბამისად, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა. ხოლო დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი.\nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების მიხედვით, დღგით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა.\nსაგადასახადო კოდექსის 163-ე მუხლის პირველი ნაწილის თანახმად, საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\nამავე მუხლის მე-2 ნაწილის შესაბამისად, თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nაუდიტის დეპარტამენტის 21.02.2024 წლის №---------- წერილით წარმოდგენილი ინფორმაციით დგინდება, რომ გადასახადის გადამხდელის მიერ ყველა განხორციელებულ დასაბეგრ ოპერაციაზე გამოწერილია ელექტრონული დოკუმენტები (ზედნადები, საფი). საგადასახადო შემოწმებით განხორციელდა ზოგიერთ თვეში დასაბეგრი თანხის ცვლილება (გაზრდა/შემცირება). კერძოდ, კომპანიიდან მიწოდებული ინფორმაციის თანახმად, 2020 წლის აპრილში საწარმოს მიერ რეალიზებულია ფორდ ტრანზიტი, რაც გადასახადის გადამხდელის ბუღალტერიაში ასახული არ არის. 2020 წლის დეკემბერში, 2021 წლის იანვარსა და თებერვალში გამოწერილია ელ. ზედნადებები, რომელზეც საფ-ები არ იყო გამოწერილი და არ არის დაბეგრილი საწარმოს მიერ. ზემოაღნიშნულიდან გამომდინარე, მომჩივანს გაეზარდა დღგ-ით დასაბეგრი ბრუნვა.\nამასთან, გადასახადის გადამხდელს არ წარმოუდგენია რაიმე მტკიცებულება, რაც შეცვლიდა შემოწმებით დადგენილ გარემოებებს და გახდებოდა დარიცხული თანხების კორექტირების საფუძველი. \nზემოაღნიშნული სამართლებრივი ნორმებისა და ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ ამ ნაწილში შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\n2. გაცემული თანხების ხელფასად განხილვა\nფაქტების აღწერა\nშემოწმების მიმდინარეობისას, საბანკო ანგარიშებზე და წარდგენილი ბუღალტრული აღრიცხვით თანხების მოძრაობის შესწავლის შედეგად ირკვევა, რომ თანხები გადარიცხულია მცირე ბიზნესის სტატუსის მქონე პირებისთვის და შესაბამისად დაბეგრილი არ არის გადახდის წყაროსთან. საწარმოს დამფუძნებელზე ჩარიცხულია 37 860 ლარი, საწარმოს დირექტორზე ჩარიცხულია 97 662 ლარი, მის ძმაზე ჩარიცხულია 80 480 ლარი, რომლებიც რეგულარულად იღებენ ხელფასს. ასევე, საწარმოს მიერ გადახდის წყაროსთან არ არის დაბეგრილი ---------- გაცემული თანხა 6 500 ლარი. ასევე, აღსანიშნავია, რომ რამდენიმე თვეში (2020 წლის ნოემბერი, 2021 წლის ივლისი და აგვისტო) სრულად არ არის დეკლარირებული გაცემული ხელფასი. საგადასახადო კოდექსის 73-ე, 101-ე და 154-ე მუხლების საფუძველზე, ზემოაღნიშნული განაცემები, სალაროდან გატანილი თანხა და 2020 წლის აპრილის თვეში რეალიზებული ავტომობილის ღირებულება დაკვალიფიცირდა გაცემულ ხელფასად. შესაბამისად, მომჩივანს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე და 291-ე მუხლების საფუძველზე.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 73-ე, 101-ე, 154-ე, 43-ე მუხლებზე, დადგენილ ფაქტობრივ გარემოებაზე და აღნიშნავს, რომ საგადასახადო დავის ეტაპზე გადამხდელის მხრიდან არ წარდგენილა მისი პოზიციის შესაბამისი იმგვარი დოკუმენტაცია/მტკიცებულება, რომელიც შეცვლიდა შემოწმებით დადგენილ ფაქტობრივ გარემოებებს. \nზემოხსენებულ სამართლებრივ ნორმებზე, საქმეში არსებულ მასალებსა და ფაქტობრივ გარემოებებზე დაყრდნობით, შემოსავლების სამსახურმა მიიჩნია, რომ შემოწმების მიერ საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, ხოლო წარდგენილი საჩივარი ამ ნაწილში დაუსაბუთებელია და არ უნდა დაკმაყოფილდეს. \n\n\nმომჩივნის არგუმენტაცია\nკომპანიას საწარმოს დირექტორ ---------- შეძენილი ჰქონდა 72 000 ლარის ძირითადი საშუალება და კანონის შესაბამისად საზოგადოებას არ ჰქონდა ვალდებულება აღნიშნული თანხა ჩაეთვალა ხელფასად და დაებეგრა, ამიტომ ამ თანხის ხელფასად დაკვალიფიცირება არასამართლიანად მიაჩნიათ. აღსანიშნავია, რომ კომპანია დარიცხული გადასახადების გადახდას ყოველთვის დროულად ახორციელებდა. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nამავე მუხლის მე-4 ნაწილის შესაბამისად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის 101-ე მუხლის პირველი ნაწილის მიხედვით, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან. \nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს. \nაუდიტის დეპარტამენტის ინფორმაციით, თანხები გადარიცხულია მცირე ბიზნესის სტატუსის მქონე პირებისთვის და შესაბამისად დაბეგრილი არ არის გადახდის წყაროსთან. საწარმოს დამფუძნებელზე ჩარიცხულია 37 860 ლარი, კომპანიის დირექტორზე ჩარიცხულია 97 662 ლარი, მის ძმაზე ჩარიცხულია 80 480 ლარი, რომლებიც რეგულარულად იღებენ ხელფასს. ასევე, საწარმოს მიერ გადახდის წყაროსთან არ არის დაბეგრილი ---------- გაცემული თანხა 6 500 ლარი. ამასთან, რამდენიმე თვეში სრულად არ არის დეკლარირებული გაცემული ხელფასი. საგადასახადო კოდექსის 73- ე, 101-ე და 154-ე მუხლების საფუძველზე, ზემოაღნიშნული განაცემები, სალაროდან გატანილი თანხა და 2020 წლის აპრილის თვეში რეალიზებული ავტომობილის ღირებულება დაკვალიფიცირდა გაცემულ ხელფასად. შესაბამისად, მომჩივანს დაერიცხა საშემოსავლო გადასახადი.\nრაც შეეხება კონკრეტულად ---------- შეძენილ ძირითად საშუალებას, მასზე შედგენილი დოკუმენტიდან ირკვევა, რომ იგი შედგენილია 2023 წლის 1 თებერვალს და თანხა 72 000 ლარი გადახდილია მყიდველის მიერ, ხოლო საგადასახადო შემოწმებით დაიბეგრა 2023 წლის ივნისში და ივლისში საბანკო ანგარიშიდან დანიშნულებით - „მცირე მეწარმის მომსახურების საფასური“ გადარიცხული 97 662 ლარი. \nზემოაღნიშნული სამართლებრივი ნორმებისა და დადგენილი ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ ამ ნაწილში შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nსაქონლის მიწოდება/მომსახურების გაწევა\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nსაგადასახადო დეკლარაციაში/გაანგარიშებაში გადასახადის შემცირება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n34\n\nდოკუმენტის დათვალიერება\n\ninfohub@rs.ge",
    "title": "Document 333cff6c-c368-4153-9754-9cdf96f1b099"
  }
}