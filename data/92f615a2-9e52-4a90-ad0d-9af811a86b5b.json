{
  "id": "92f615a2-9e52-4a90-ad0d-9af811a86b5b",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18405/2/2022\n22 თებერვალი 2023\nდოკუმენტის #:\n18405/2/2022\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n10 თებერვალი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, საჩივრის განხილვა, დავის განმხილველი ორგანოს გადაწყვეტილება\nჩამოტვირთვა\nგაზიარება\n№18405/2/2022\n10.02.2023\n\n\nგ ა დ ა წ ყ ვ ე ტ ი ლ ე ბ ა \n\n\nმომჩივანი: შპს „----------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 10.02.2023 წელს განიხილა და მიიღო გადაწყვეტილება შპს „----------“-ის 8.12.2022 წელს რეგისტრირებულ საჩივარზე (რეგისტრაციის №18405/2/2022). \n\n\nდავის საგანი: \nშემოსავლების სამსახურის 2021 წლის 6 აპრილის №10164 ბრძანების აღსრულების შედეგები.\n\n\nგასაჩივრებული გადაწყვეტილება: \n1. აუდიტის დეპარტამენტის 2022 წლის 19 ივლისის №001-134 საგადასახადო მოთხოვნა;\n2. შემოსავლების სამსახურის 2022 წლის 22 ნოემბრის №29188 ბრძანება.\n\n\nდარიცხული თანხა: 276 627 ლარი.\nმათ შორის:\nგადასახადი - 135 149 \nდღგ - 73 653\nსაშემოსავლო გადასახადი - 61 496\nჯარიმა - 67 711 \nსაურავი - 73 767\n\n\nფაქტების აღწერა \nსაწარმოს საქმიანობაა სურსათით და სხვადასხვა საყოფაცხოვრებო საქონლით ვაჭრობა. შემოსავლების სამსახურის 2020 წლის 10 დეკემბრის №30828 ბრძანების საფუძველზე ჩატარდა კომპანიის საქმიანობის გასვლითი საგადასახადო შემოწმება. შემოწმების შედეგები აისახა 2020 წლის 22 დეკემბრის საგადასახადო შემოწმების აქტში, რომლის საფუძველზე გამოიცა აუდიტის დეპარტამენტის 2020 წლის 23 დეკემბრის №38478 ბრძანება და 24 დეკემბრის №001-393 საგადასახადო მოთხოვნა.\nაღნიშნული საგადასახადო მოთხოვნა 2021 წლის 30 იანვარს გასაჩივრდა შემოსავლების სამსახურში, რომელმაც 2021 წლის 6 აპრილის №10164 ბრძანებით ნაწილობრივ დააკმაყოფილა საჩივარი:\n- არაპირდაპირი მეთოდის გამოყენებით დადგენილი ფასნამატის მიხედვით განსაზღვრული საგადასახადო ვალდებულებების დაზუსტების მიზნით, გადასახადის გადამხდელს მიეცა წინადადება აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები (მათ შორის, ინფორმაცია ცხრილის სახით საქონლის სახეობების/ჯგუფების მიხედვით ფასნამატის შესახებ); \n- დაევალა აუდიტის დეპარტამენტს, შეისწავლოს მომჩივნის მიერ წარდგენილი მასალები და სათანადო საფუძვლების არსებობის შემთხვევაში, განახორციელოს საგადასახადო შემოწმების აქტით დარიცხული თანხების კორექტირება (შემცირება);\n- დაევალა აუდიტის დეპარტამენტს, წინა პუნქტების შესრულების შედეგების გათვალისწინებით, განახორციელოს დეკლარირებულ და შემოწმებით გამოვლენილ მონაცემებს შორის სხვაობის დირექტორზე გაცემულ ხელფასად განხილვის საფუძვლით დარიცხული თანხების კორექტირება (შემცირება); \n- დანარჩენ ნაწილში საჩივარი არ დაკმაყოფილდა.\nშემოსავლების სამსახურის 2021 წლის 6 აპრილის №10164 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში, რომელმაც 8.10.2021 წლის №12843/2/2021 გადაწყვეტილებით ნაწილობრივ დააკმაყოფილა საჩივარი:\n- გადასახადის გადამხდელს მიეცა წინადადება, აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები;\n- დაევალა აუდიტის დეპარტამენტს, განახორციელოს მომჩივნის მიერ წარდგენილი მტკიცებულებების და მსგავსი საქმიანობის განმახორციელებელი პირების მონაცემების ანალიზი და სათანადო საფუძვლების არსებობის შემთხვევაში, მოახდინოს დარიცხული თანხების კორექტირება (შემცირება);\n- დანარჩენ ნაწილში საჩივარი არ დაკმაყოფილდა. \nშემოსავლების სამსახურის 2021 წლის 6 აპრილის №10164 ბრძანების და დავების განხილვის საბჭოს 8.10.2021 წლის №12843/2/2021 გადაწყვეტილების საფუძველზე გამოიცა აუდიტის დეპარტამენტის 1.07.2022 წლის დასკვნა, 19.07.2022 წლის №19197 ბრძანება და №001-134 საგადასახადო მოთხოვნა, რომელთა შესაბამისად მომჩივანს შეუმცირდა დარიცხული თანხა 122 328 ლარით და მისმა საგადასახადო ვალდებულებამ შეადგინა 276 627 ლარი.\nკორექტირებული საგადასახადო მოთხოვნა შემოსავლების სამსახურის 2021 წლის 6 აპრილის №10164 ბრძანების აღსრულების ნაწილში 2022 წლის 11 აგვისტოს გასაჩივრდა შემოსავლების სამსახურში, რომელმაც 2022 წლის 22 ნოემბრის №29188 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე, 304-ე მუხლებზე და აღნიშნავს, რომ გადასახადის გადამხდელის საჩივარში გამოთქმული პრეტენზიები საფუძველს მოკლებულია, ვინაიდან მომჩივნის მიერ წარდგენილი დოკუმენტაცია/ინფორმაცია არ წარმოადგენს გადაანგარიშების საფუძველს, რადგანაც არ ასახავს სრულყოფილ მონაცემებს და არ ვლინდება დამატებითი გარემოებები, რაც გავლენას მოახდენდა შემოწმების შედეგებზე.\nსაქმეში არსებულ მტკიცებულებებზე და აუდიტის დეპარტამენტის დასკვნაზე დაყრდნობით, შემოსავლების სამსახური მიიჩნევს, რომ შემოსავლების სამსახურის ბრძანების აღსრულება განხორციელებულია საქმისთვის არსებითი მნიშვნელობის მქონე ყველა გარემოებების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარდგენილი საჩივრის დაკმაყოფილების საფუძველი.\nრაც შეეხება მომჩივნის არგუმენტს ადმინისტრაციულ-სამართლებრივი აქტის ბათილობასთან დაკავშირებით, შემოსავლების სამსახური განმარტავს, რომ სადავო აქტი არ ეწინააღმდეგება კანონს, არ არის დარღვეული მისი მომზადების ან გამოცემის კანონმდებლობით დადგენილი მოთხოვნები, რომლის არსებობის შემთხვევაში მოცემულ საკითხზე მიღებული იქნებოდა სხვაგვარი გადაწყვეტილება.\n\n\nმომჩივნის არგუმენტაცია \nმომჩივნის მიერ წარდგენილი დოკუმენტაციით უნდა შემცირებულიყო მეტი თანხა.\nსაწარმოს ძირითად საქმიანობას წარმოადგენდა საცალო ვაჭრობა არასპეციალიზებულ მაღაზიაში, რომელიც მდებარეობდა „----------“, სადაც არის უამრავი მსგავსი მაღაზია და არის დიდი კონკურენცია, რის გამოც რეალიზებული საქონლის ფასნამატი იყო 4-7პროცენტი, რამაც გამოიწვია საწარმოს ზარალზე გასვლა და იძულებული გახდა შეეწყვიტა ფუნქციონირება.\nმაღაზიაში ყველა პროდუქტზე აღნიშნული იყო სარეალიზაციო ფასი, რითიც დასტურდებოდა, რომ ფასნამატი შეადგენდა 4-7 პროცენტს.\nგაუგებარია თუ საიდან გაიანგარიშა შემმოწმებელმა აქტით დაფიქსირებული ფასნამატი. როგორც აქტშია მითითებული შემოწმებელმა მოახდინა მსგავსი საქმიანობის განმახორციებელი პირის აუდიტის დეპარტამენტში ჩატარებული საგადასახადო შემოწმებისას დაფიქსრებული ფასნამატის გავრცელება, რაც არასწორია, რადგან ფასნამატის სხვაობა დამოკიდებულია სავაჭრო ობიექტის ადგილმდებარეობასა და კონკურენციაზე, რაც არ იქნა გათვალისწინებული შემმოწმებლის მიერ დასკვნის შედგენის და საჩივრის განხილვის დროს.\nმომჩივანი მიუთითებს საქართველოს ზოგადი ადმინსტრაციული კოდექსის 53-ე, 601 მუხლებზე და აღნიშნავს, რომ სადავო ადმინისტრაციული აქტი ეწინააღმდეგება კანონმდებლობას. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nშემოსავლების სამსახურის 2021 წლის 6 აპრილის №10164 ბრძანებით:\n- არაპირდაპირი მეთოდის გამოყენებით დადგენილი ფასნამატის მიხედვით განსაზღვრული საგადასახადო ვალდებულებების დაზუსტების მიზნით, გადასახადის გადამხდელს მიეცა წინადადება აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები (მათ შორის, ინფორმაცია ცხრილის სახით საქონლის სახეობების/ჯგუფების მიხედვით ფასნამატის შესახებ);\n- დაევალა აუდიტის დეპარტამენტს, შეისწავლოს მომჩივნის მიერ წარდგენილი მასალები და სათანადო საფუძვლების არსებობის შემთხვევაში, განახორციელოს საგადასახადო შემოწმების აქტით დარიცხული თანხების კორექტირება (შემცირება);\n- დაევალა აუდიტის დეპარტამენტს, წინა პუნქტების შესრულების შედეგების გათვალისწინებით, განახორციელოს დეკლარირებულ და შემოწმებით გამოვლენილ მონაცემებს შორის სხვაობის დირექტორზე გაცემულ ხელფასად განხილვის საფუძვლით დარიცხული თანხების კორექტირება (შემცირება). \nსაქმეში არსებული მასალებით დგინდება, რომ გადასახადის გადამხდელმა დამატებითი ინფორმაციის სახით აუდიტის დეპარტამენტში წარადგინა რამდენიმე ექსელის ცხრილი, რომელიც შესწავლილ იქნა შემოსავლების სამსახურის ბრძანების შესაბამისად. აღნიშნული ინფორმაცია არ წარმოადგენს გადაანგარიშების საფუძველს, რადგანაც არ ასახავს სრულყოფილ მონაცემებს და არ ვლინდება დამატებითი გარემოებები, რაც გავლენას მოახდენდა შემოწმების შედეგებზე.\nაღსანიშნავია, რომ საბჭოს 8.10.2021 წლის №12843/2/2021 გადაწყვეტილების აღსრულების შედეგად, საწარმოს შეუმცირდა დარიცხული თანხა 122 328 ლარით.\nამასთან, მომჩივანს არ წარმოუდგენია რაიმე მტკიცებულება, რაც შეცვლიდა დადგენილ გარემოებებს და გახდებოდა დარიცხული თანხების კორექტირების საფუძველი.\nზემოაღნიშნული ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ შემოსავლების სამსახურის სადავო ბრძანება მართლზომიერია და არ არსებობს მისი გაუქმების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n19\n\nდოკუმენტის დათვალიერება\n\ninfohub@rs.ge",
    "title": "Document 92f615a2-9e52-4a90-ad0d-9af811a86b5b"
  }
}