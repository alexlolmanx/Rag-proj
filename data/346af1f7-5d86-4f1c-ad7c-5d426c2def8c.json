{
  "id": "346af1f7-5d86-4f1c-ad7c-5d426c2def8c",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19690/2/2023\n23 ივნისი 2023\nდოკუმენტის #:\n19690/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n08 ივნისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდაბეგვრის ობიექტი, წარმომადგენლობითი ხარჯების დაბეგვრა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№19690/2/2023\n08 ივნისი 2023\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „----------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 8.06.2023 წელს განიხილა და მიიღო გადაწყვეტილება შპს ---------- (ყოფილი შპს ---------) 16.05.2023 წელს რეგისტრირებულ საჩივარზე (რეგისტრაციის №19690/2/2023).\n\n\nდავის საგანი: \nზღვრულ ოდენობაზე მეტი წარმომადგენლობითი ხარჯების მოგების გადასახადით დაბეგვრა.\n\n\nგასაჩივრებული გადაწყვეტილება: \n1. აუდიტის დეპარტამენტის 26.12.2022 წლის №005-200 საგადასახადო მოთხოვნა;\n2. შემოსავლების სამსახურის 15.05.2023 წლის №10735 ბრძანება.\n\n\nდარიცხული თანხა: 6 125 ლარი.\nმათ შორის:\nგადასახადი - 3 564 \nდღგ - (-560)\nმოგების გადასახადი - 4 124\nჯარიმა - 2 062 \nსაურავი - 499\n\n\nფაქტების აღწერა/დარიცხვის საფუძვლები\nაუდიტის დეპარტამენტის 13.12.2022 წლის კამერალური საგადასახადო შემოწმების აქტით შემოწმებულია მომჩივნის საქმიანობის 1.01.2019 წლიდან 1.06.2022 წლამდე პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით:\nშემოწმების შედეგად დადგინდა, რომ საწარმოს მიერ გაწეულია წარმომადგენლობითი ხარჯები, რაც 2019 და 2021 წლებში აღემატება საგადასახადო კოდექსით დადგენილ ზღვრულ ოდენობას, რაც საგადასახადო კოდექსის 97-ე და 984 მუხლების თანახმად, წარმოადგენს მოგების გადასახადით დასაბეგრ თანხას.\nზღვრულ ოდენობაზე მეტმა თანხამ ჯამურად შეადგინა 23 387 ლარი (2019 წელი - 10 229 ლარი; 2021 წელი- 13 158 ლარი), საიდანაც ბიუჯეტის კუთვნილი გადასახადი შეადგენს 4 124 ლარს (23387/0,85*0,15). ასევე, საწარმოს დაეკისრა საგადასახდო კოდექსის 275-ე მუხლით გათვალისწინებული ჯარიმა.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 26.12.2022 წლის №005-200 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 15.05.2023 წლის №10735 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-2 და მე-6 ნაწილებზე, 97-ე მუხლის პირველი ნაწილის „დ“ ქვეპუნქტზე, 984 მუხლზე, მე-8 მუხლის 33-ე ნაწილზე, 43-ე მუხლის მე-4 ნაწილზე და შემოწმებით დადგენილ ფაქტობრივ გარემოებებსა და აუდიტის დეპარტამენტის წარმომადგენლის ზეპირსიტყვიერ განმარტებაზე, რომლის მიხედვით, გადასახადის გადამხდელის მიერ წარმოდგენილი პირველადი სააღრიცხვო დოკუმენტაციისა და ბუღალტრული პროგრამის მიხედვით განისაზღვრა საწარმოს მიერ 2019 და 2021 წლებში გაწეული წარმომადგენლობითი ხარჯების ოდენობა, რომელთა ჯამურმა ღირებულებამ გადააჭარბა საქართველოს საგადასახადო კოდექსით დადგენილ ზღვრულ ოდენობას, კერძოდ, საწარმოს წინა კალენდარული წლის განმავლობაში მიღებული შემოსავლის 1 პროცენტს. შესაბამისად, შემოწმების მიერ ზემოაღნიშნულ ზღვრულ ოდენობაზე მეტი თანხა დაიბეგრა მოგების გადასახადით.\nზემოხსენებულ სამართლებრივ ნორმებზე, საქმეში არსებულ მასალებსა და დადგენილ ფაქტობრივ გარემოებებზე დაყრდნობით, შემოსავლების სამსახურმა სადავო საკითხთან დაკავშირებით მიიჩნია, რომ შემოწმების მიერ საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, ხოლო წარმოდგენილი საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nმოგების გადასახადის ე.წ. „ესტონურ მოდელში“ მოგების გადასახადით დაბეგვრის ობიექტს ძირითადად წარმოადგენს მოგების განაწილება ანუ ბიზნესიდან ფულის გატანა (საგადასახადო კოდექსის 97-ე მუხლის პირველი ნაწილის „ა“ ქვეპუნქტი), ხოლო იმისთვის, რომ არ მოხდეს ფულის გატანა ე.წ. ფარული დივიდენდის სახით, საგადასახადო კოდექსის 97-ე მუხლის პირველი ნაწილის „ბ“, „გ“, „დ“ და „ე“ ქვეპუნქტებით დადგენილია ე.წ. ჩამკეტი მექანიზმები მათ შორის წარმომადგენლობითი ხარჯების ზღვრული ოდენობა.\nკომპანიის საქმიანობას წარმოადგენს: პროგრამული უზრუნველყოფა, გრაფიკული და დიზაინერული სამუშაოები. მომსახურებას უწევს მხოლოდ გერმანულ კომპანია „-------“, რომელიც ამავე დროს არის კომპანიის დამფუძნებელი 100%-იან წილობრივი მონაწილეობით.\nკომპანიის მიერ 2019 და 2021 წლებში გაწეული წარმომადგენლობითი ხარჯები მთლიანად დაკავშირებულია თანამშრომელთა საახალწლო კორპორატიულ ღონისძიებასთან და ე.წ. „თიმ ბილდინგთან“. გაწეული მომსახურების ყოველთვიური საფასური განისაზღვრება პრინციპით „ყოველთვიურ დანახარჯს + 10% მოგების მარჟა“. ამდენად, ზემოაღნიშნული წარმომადგენლობითი ხარჯები მთლიანად შესულია შესაბამისი თვის დანახარჯებში და შესაბამისად მონაწილეობა აქვთ მიღებული კომპანიისათვის დამატებით 10%-იანი მოგების გამომუშავებაში.\nაღნიშნულის გათვალისწინებით მომჩივანი ითხოვს საბჭომ იხელმძღვანელოს საგადასახადო კოდექსის 73-ე მუხლით დადგენილი შინაარსის ფორმაზე აღმატებულობის პრინციპით, ასევე იმის გათვალისწინებით, რომ შესამოწმებელ პერიოდში კომპანიას სხვა არანაირი საგადასახადო დარღვევა არ უფიქსირდება და იგი არის კეთილსინდისიერი გადასახადის გადამხდელი, ითხოვს ნაწილობრივ გაუქმდეს აუდიტის დეპარტამენტის 26.12.2022 წლის №32728 ბრძანება, აუდიტის დეპარტამენტის 26.12.2022 წლის №005-200 საგადასახადო მოთხოვნა და შემოსავლების სამსახურის 15.05.2023 წლის №10735 ბრძანება.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 97-ე მუხლის პირველი ნაწილის „დ“ ქვეპუნქტის თანახმად, რეზიდენტი საწარმოს (გარდა ამ მუხლის მე-2 და მე-8−91 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია ამ კოდექსით დადგენილ ზღვრულ ოდენობაზე მეტი ოდენობით გაწეული წარმომადგენლობითი ხარჯი.\nსაგადასახადო კოდექსის 984 მუხლის მიხედვით:\n1. ამ მუხლის მიზნებისათვის წარმომადგენლობითი ხარჯი განისაზღვრება ამ კოდექსის მე-8 მუხლის 33-ე ნაწილის შესაბამისად.\n2. ამ კოდექსის 97-ე მუხლის მიზნებისათვის კალენდარული წლის განმავლობაში გაწეული წარმომადგენლობითი ხარჯის ზღვრული ოდენობაა წინა კალენდარული წლის განმავლობაში მიღებული შემოსავლის 1 პროცენტი, ხოლო თუ გაწეული ხარჯი აღემატება მიღებულ შემოსავალს − გაწეული ხარჯის 1 პროცენტი. \n3. საწარმოს დაფუძნების კალენდარულ წელს გაწეული წარმომადგენლობითი ხარჯის ზღვრული ოდენობაა მიმდინარე კალენდარული წლის დასრულებამდე გაწეული ხარჯის 1 პროცენტი.\nსაგადასახადო კოდექსის მე-8 მუხლის 33-ე ნაწილის თანახმად, წარმომადგენლობითი ხარჯი არის პირის მიერ ეკონომიკური საქმიანობის ფარგლებში გაწეული ხარჯი, რომელიც მოიცავს:\nა) პირის სახელით გამართული ღონისძიებებისათვის (პრეზენტაციები, მიღებები) გათვალისწინებულ (წვენები, მინერალური წყლები, გამაგრილებელი სასმელები, ჩაი, ყავა, საუზმე, სადილი, ვახშამი, ბანკეტი) ხარჯებს;\nბ) საექსკურსიო და კულტურულ-სანახაობითი ღონისძიებების ხარჯებს;\nგ) სუვენირების შეძენის ხარჯებს;\nდ) სტუმრების მომსახურების უზრუნველყოფის ხარჯებს, მათ შორის:\nდ.ა) საკონსულო მომსახურების (ვიზების გაფორმება, ვადის გაგრძელება) ხარჯებს;\nდ.ბ) აეროპორტში დახვედრისა და გაცილების (VIP-დარბაზის მომსახურება) ხარჯებს;\nდ.გ) სატრანსპორტო მომსახურების ხარჯებს;\nდ.დ) სასტუმრო მომსახურების (ადგილების დაჯავშნა, ცხოვრების ღირებულება) ხარჯებს; დ.ე) მიღებებისა და წვეულებებისათვის გათვალისწინებულ (წვენები, მინერალური წყლები, გამაგრილებელი სასმელები, ჩაი, ყავა, საუზმე, სადილი, ვახშამი, ბანკეტი) ხარჯებს.\nშემოწმებით დადგენილია, რომ საწარმოს მიერ გაწეულია წარმომადგენლობითი ხარჯები, რაც 2019 და 2021 წლებში აღემატება საგადასახადო კოდექსით დადგენილ ზღვრულ ოდენობას. \nმომჩივანი მიუთითებს, რომ კომპანიის მიერ 2019 და 2021 წლებში გაწეული წარმომადგენლობითი ხარჯები მთლიანად დაკავშირებულია თანამშრომელთა საახალწლო კორპორატიულ ღონისძიებასთან და ე.წ. „თიმ ბილდინგთან“. გაწეული მომსახურების ყოველთვიური საფასური განისაზღვრება პრინციპით „ყოველთვიურ დანახარჯს + 10% მოგების მარჟა“. ამდენად, ზემოაღნიშნული წარმომადგენლობითი ხარჯები მთლიანად შესულია შესაბამისი თვის დანახარჯებში და შესაბამისად მონაწილეობა აქვთ მიღებული კომპანიისათვის დამატებით 10%-იანი მოგების გამომუშავებაში.\nსაბჭო მიუთითებს იმ გარემოებაზე, რომ მომჩივნის მიერ სადავო საკითხთან დაკავშირებით არ არის წარმოდგენილი მტკიცებულებები, რომლითაც დადგინდება შემოწმების შედეგად დადგენილისგან განსხვავებული გარემოებები. აღნიშნულიდან გამომდინარე, საბჭოს მიაჩნია, რომ საჩივარი დაუსაბუთებელია და არ უნდა დაკმაყოფილდეს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nწარმომადგენლობითი ხარჯების დაბეგვრა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n149\n\nდოკუმენტის დათვალიერება\n\ninfohub@rs.ge",
    "title": "Document 346af1f7-5d86-4f1c-ad7c-5d426c2def8c"
  }
}