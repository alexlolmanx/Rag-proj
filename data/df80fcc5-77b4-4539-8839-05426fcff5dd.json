{
  "id": "df80fcc5-77b4-4539-8839-05426fcff5dd",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19702/2/2023\n04 ივლისი 2023\nდოკუმენტის #:\n19702/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n23 ივნისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები\nჩამოტვირთვა\nგაზიარება\n\n\n№19702/2/2023 \n﻿23.06.2023\nგ ა დ ა წ ყ ვ ე ტ ი ლ ე ბ ა \n\n\nმომჩივანი: შპს „---“ (ს/ნ ---)\nმოპასუხე: აუდიტის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 23.06.2023 წელს განიხილა და მიიღო გადაწყვეტილება შპს ---ის 17.05.2023 წელს რეგისტრირებულ საჩივარზე (რეგისტრაციის №19702/2/2023).\n\n\nდავის საგანი: \nშემოწმებით დადგენილ შემოსავლებსა და სალაროში ფაქტობრივად არსებულ ფულად სახსრებს შორის სხვაობის საწარმოს დირექტორზე გაცემულ ხელფასად განხილვა. \n\n\nგასაჩივრებული გადაწყვეტილება: \n1. აუდიტის დეპარტამენტის 25.04.2023 წლის №006-160 საგადასახადო მოთხოვნა;\n2. შემოსავლების სამსახურის 17.05.2023 წლის №10941 ბრძანება. \n\n\nდარიცხული თანხა: 125 215,56 ლარი.\nმათ შორის:\nგადასახადი - 69 625 \nდღგ - 38 877\nსაშემოსავლო გადასახადი - 30 748\nჯარიმა - 34 376 \nსაურავი - 21 214,56 \n\n\nფაქტების აღწერა/დარიცხვის საფუძვლები \nმომჩივნის საქმიანობის საგანს წარმოადგენს სამშენებლო-სარემონტო სამუშაოები.\nაუდიტის დეპარტამენტის 30.03.2023 წლის შემოწმების აქტით შემოწმებულია მომჩივნის საქმიანობის 1.01.2020 წლიდან 1.01.2023 წლამდე საანგარიშო პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით:\nმომჩივანი გადასახადის გადამხდელად რეგისტრირებულია 2010 წლის დეკემბრიდან, ხოლო დღგ-ს გადამხდელად 2017 წლის აპრილიდან. გადასახადის გადამხდელმა, შესამოწმებელ პერიოდში ფიზიკურ პირებს, საკუთარი მასალით გაუწია სარემონტო მომსახურება და ჰაერის კონდენცირების სისტემის მონტაჟი, აგრეთვე უფიქსირდება ავეჯის და ტექნიკის შეძენა, რომლის რეალიზაციასაც ახდენს ნაღდი ანგარიშსწორებით. გადამხდელმა შესამოწმებელ პერიოდზე წარმოადგინა ბუღალტრული პროგრამის რეპორტები, საბანკო ამონაწერები და სხვა დოკუმენტაცია. შემოწმების პროცესში შესწავლილი იქნა გადასახადის გადამხდელის ფულადი სახსრების მოძრაობა, კერძოდ, გადამხდელის მიერ მიღებული შემოსავლები და შემოწმების ხელთარსებული გაწეული ხარჯების დამადასტურებელი დოკუმენტები. გათვალისწინებულ იქნა ყველა დოკუმენტური ხარჯი. \nსაგადასახადო კოდექსის 136-ე, 49-ე, 61-ე და 73-ე მუხლების მიხედვით, განისაზღვრა გადასახადის გადამხდელის საგადასახადო ვალდებულებები. ფულადი სახსრების მოძრაობის შესწავლის შედეგად, 2020 წლის საანგარიშო პერიოდის ბოლოსთვის გამოვლინდა სხვაობა შემოწმებით დადგენილ და სალაროში ფაქტობრივად არსებულ ფულად სახსრებს შორის, რომელიც ჩაითვალა საწარმოს დირექტორზე სახელფასო განაცემად და საგადასახადო კოდექსის 154-ე მუხლის საფუძველზე დაიბეგრა გადახდის წყაროსთან საშემოსავლო გადასახადით. გადასახადის გადამხდელს ასევე დაეკისრა ჯარიმა საგადასახადო კოდექსის 275-ე მუხლის მიხედვით.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 25.04.2023 წლის №006-160 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 17.05.2023 წლის №10941 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-2 და მე-6 ნაწილებზე, 136-ე მუხლის მე-3 ნაწილზე, მე-8 მუხლის 22-ე ნაწილზე, 49-ე მუხლის პირველი ნაწილის „ე“ ქვეპუნქტზე, 61-ე მუხლის მე-3 ნაწილზე, 73-ე მუხლის მე-5 ნაწილის „ა“ ქვეპუნქტზე, 73-ე მუხლის მე-9 ნაწილის „ბ“ ქვეპუნქტზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე, 43-ე მუხლის მე-4 ნაწილზე, ფაქტობრივ გარემოებებზე და მიიჩნია, რომ აუდიტის დეპარტამენტის მიერ მომჩივნის საგადასახადო ვალდებულებები განსაზღვრულია საგადასახადო კანონმდებლობის შესაბამისად, გადასახადის გადამხდელის საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nეკონომიკური საქმიანობის შედეგად მიღებული შემოსავლები ჩაითვალა კომპანიის დირექტორზე გაცემულ ხელფასად, რის გამოც კომპანიას დაერიცხა საშემოსავლო გადასახადი 30 748 ლარის ოდენობით და ჯარიმა 15 374 ლარი. ვინაიდან 2020 წლის განმავლობაში მიღებული შემოსავალი არ გაცემულა ხელფასად და გამოყენებული იქნა 2021-22 წლებში განხორციელებული ეკონომიკური საქმიანობისთვის. შესაბამისად, 2020, 2021,2022 წლეში მიღებული მოგება განაწილებული და დეკლარირებული იქნა 2023 წლის თებერვლის თვეში. აღნიშნულიდან გამომდინარე, არამართებულია ზემოაღნიშნული დარიცხვა. მომჩივანი ითხოვს მოიხსნას დარიცხვა საშემოსავლო გადასახადის ნაწილში 3 0748 ლარი და გაუქმდეს ჯარიმა 34 376 ლარი. წინააღმდეგ შემთხვევაში აღნიშნული დარიცხვა უკიდურესად დაამძიმებს კომპანიის ისედაც მძიმე ფინანსურ მდგომარეობას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nამავე მუხლის მე-4 ნაწილის მიხედვით, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის 101-ე მუხლის პირველი ნაწილის მიხედვით, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის შესაბამისად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nდადგენილია ფაქტობრივი გარემოებაა, რომ გადამხდელს 2020 წლის საანგარიშო პერიოდის ბოლოსთვის გამოუვლინდა სხვაობა შემოწმების მიერ დადგენილ და სალაროში ფაქტობრივად არსებულ ფულად სახსრებს შორის, რომელიც ჩაითვალა საწარმოს დირექტორზე ხელფასის სახით განაცემად და დაიბეგრა გადახდის წყაროსთან საშემოსავლო გადასახადით. მომჩივანმა დავის წარმოების ეტაპზე ვერ წარმოადგინა დამატებით მისი არგუმენტების შესაბამისი დოკუმენტური მტკიცებულებები. შესაბამისად, საბჭო მიიჩნევს, რომ მომჩივნის საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით. საჩივარი დაუსაბუთებელია და არ არსებობს მისი დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდაბეგვრას დაქვემდებარებული განაცემი\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n17\n\nდოკუმენტის დათვალიერება\n\ninfohub@rs.ge",
    "title": "Document df80fcc5-77b4-4539-8839-05426fcff5dd"
  }
}