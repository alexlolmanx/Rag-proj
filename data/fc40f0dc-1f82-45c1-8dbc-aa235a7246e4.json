{
  "id": "fc40f0dc-1f82-45c1-8dbc-aa235a7246e4",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18336/2/2022\n17 თებერვალი 2023\nდოკუმენტის #:\n18336/2/2022\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n23 დეკემბერი 2022\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nგადასახადის გადამხდელის ვალდებულებები, ერთობლივი შემოსავალი, საქართველოში არსებული წყაროდან მიღებული შემოსავალი, არარეზიდენტის შემოსავლის დაბეგვრა გადახდის წყაროსთან, გადახდის წყაროსთან გადასახადის დაკავების წესი, სხვა ჯარიმები\nჩამოტვირთვა\nგაზიარება\n№18336/2/2022\n23.12.2022\n\n\n\n\n გ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „----------“ (ს/ნ --------) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 23.12.2022 წელს განიხილა და მიიღო გადაწყვეტილება შპს --------ის 1.12.2022 წელს რეგისტრირებულ საჩივარზე (რეგისტრაციის №18336/2/2022).\n\n\n\n\nდავის საგანი: \nვირტუალური ზონის პირის მიერ არარეზიდენტ პირებზე მომსახურებისთვის გადარიცხული თანხების გადახდის წყაროსთან დაბეგვრა.\n\n\nგასაჩივრებული გადაწყვეტილება: \n1. აუდიტის დეპარტამენტის 1.06.2022 წლის №006-204 საგადასახადო მოთხოვნა;\n2. შემოსავლების სამსახურის 31.10.2022 წლის №27389 ბრძანება.\n\n\nდარიცხული თანხა: 41 421,48 ლარი.\nმათ შორის: გადასახადი - 21 388,08\nმოგების გადასახადი - 16 566,08\nსაშემოსავლო გადასახადი - 4 822\nჯარიმა - 10 158,8\nსაურავი - 9 874,6\n\n\nფაქტების აღწერა/დარიცხვის საფუძვლები \nაუდიტის დეპარტამენტის 10.05.2022 წლის კამერალური საგადასახადო შემოწმების აქტით შემოწმებულია 1.01.2019 წლიდან 1.01.2022 წლამდე პერიოდი. საგადასახადო შემოწმების აქტის მიხედვით, კომპანიას შესამოწმებელ პერიოდში მიღებული აქვს არარეზიდენტი ფიზიკური და იურიდიული პირებისგან მომსახურებები (კერძოდ, პროგრამული უზრუნველყოფის მომსახურებები) და ფიქსირდება შესაბამისი გადახდები. საზოგადოებას მიღებული აქვს ვირტუალური ზონის პირის სტატუსი და წარმოადგენს 2017 წლიდან საქართველოში რეგისტრირებულ კომპანიას. საგადასახადო კოდექსის 134-ე მუხლის პირველი ნაწილის „ე“ ქვეპუნქტის მიხედვით, არარეზიდენტის მიერ საქართველოში არსებული წყაროდან მიღებული შემოსავალი, რომელიც არ მიეკუთვნება საქართველოში საგადასახადო აღრიცხვაზე მყოფ არარეზიდენტის მუდმივ დაწესებულებას საქართველოში, იბეგრება გადახდის წყაროსთან გამოქვითვების გარეშე - გადახდილი სხვა თანხები, რომლებიც ამ კოდექსით ითვლება საქართველოში არსებული წყაროდან მიღებულ შემოსავლად, – 10 პროცენტით.\nშესაბამისად, მომჩივნის მიერ არარეზიდენტ პირებზე გადარიცხული თანხები დაექვემდებარა გადახდის წყაროსთან დაბეგვრას. გადასახადის გადამხდელს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის მე-2 ნაწილისა და საგადასახადო კოდექსის 291-ე მუხლების მიხედვით.\nსაგადასახადო შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 1.06.2022 წლის №006-204 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 31.10.2022 წლის №27389 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-2 და მე-6 ნაწილებზე, მე-100 მუხლის მე-2 ნაწილზე, 104-ე მუხლის პირველ ნაწილზე, მე-80 მუხლის მე-3 ნაწილზე, 134-ე მუხლის პირველი ნაწილის „ე“ ქვეპუნქტზე, 154-ე მუხლის პირველი ნაწილის „გ“ ქვეპუნქტზე და მე-3 ნაწილის „ა“ ქვეპუნქტზე, 43-ე მუხლის მე-4 ნაწილზე და ყურადღებას ამახვილებს დადგენილ ფაქტობრივ გარემოებაზე, რომლის მიხედვით, გადასახადის გადამხდელს მიღებული აქვს არარეზიდენტი ფიზიკური და იურიდიული პირებისგან მომსახურებები და ფიქსირდება შესაბამისი გადახდები, ხოლო აღნიშნული თანხები არ აქვს დაბეგრილი გადახდის წყაროსთან საშემოსავლო გადასახადით. ამასთან, შემოსავლების სამსახური აღნიშნავს, რომ მომჩივანს დავის წარმოების პროცესშიც არ წარმოუდგენია შესაბამისი მტკიცებულებები/დოკუმენტები, რომლებიც შეცვლიდა საგადასახადო შემოწმების აქტით დადგენილ გარემოებებს.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახური იზიარებს აუდიტის დეპარტამენტის პოზიციას და მიაჩნია, რომ შემოწმებით გადასახადის გადამხდელის მიერ არარეზიდენტ პირებზე გადარიცხული თანხების გადახდის წყაროსთან საშემოსავლო გადასახადით დაბეგვრა მართლზომიერია. შესაბამისად, საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nსაქართველოში არსებული წყაროდან მიღებულ შემოსავლებს განსაზღვრავს საგადასახადო კოდექსის 104-ე მუხლი, რომლის თანახმად, არარეზიდენტები გადასახადის გადამხდელს წარმოადგენენ მხოლოდ იმ შემთხვევაში, თუ მათი შემოსავალი კვალიფიცირდება საქართველოში არსებული წყაროდან მიღებულ შემოსავლად.\nვინაიდან ვირტუალური ზონის პირის საქმიანობას არ გააჩნია კონკრეტული ტერიტორიული ადგილმდებარეობა, იგი შეიძლება რამდენიმე ქვეყანაში ხორციელდებოდეს, საგადასახადო კოდექსის 104-ე მუხლის არცერთი ქვეპუნქტი არ განსაზღვრავს ამ კონკრეტულ მომსახურებას. გამომდინარე აქედან, ვირტუალური ზონის პირისთვის არარეზიდენტისთვის გაწეული მომსახურება არ ჩაითვლება საქართველოში არსებული წყაროდან მიღებულ შემოსავლად და შესაბამისად არ დაიბეგრება გადახდის წყაროსთან.\nუნდა გაუქმდეს საგადასახადო კოდექსის 134-ე მუხლის თანახმად წარმოქმნილი გადასახადი (არარეზიდენტის მიერ საქართველოში არსებული წყაროდან მიღებული შემოსავლის 10%-ით დაბეგვრასთან დაკავშირებით) და შესაბამისი ჯარიმა-საურავი.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის მე-80 მუხლის მე-3 ნაწილის თანახმად, არარეზიდენტი ფიზიკური პირის ერთობლივი შემოსავალი, რომელიც დაკავშირებული არ არის საქართველოში მის მუდმივ დაწესებულებასთან, იბეგრება ამ კოდექსის 134-ე მუხლის შესაბამისად გადახდის წყაროსთან გამოქვითვების გარეშე, გარდა ამ მუხლის მე-4 და მე-6 ნაწილებით გათვალისწინებული შემთხვევებისა. ამავე კოდექსის მე-100 მუხლის მე-2 ნაწილის თანახმად, არარეზიდენტის ერთობლივი შემოსავალი შედგება საქართველოში არსებული წყაროებიდან მიღებული შემოსავლებისაგან.\nსაგადასახადო კოდექსის 104-ე მუხლის პირველი ნაწილის „გ.ა“ და „გ.თ“ ქვეპუნქტების თანახმად, ამ კარის მიზნებისათვის საქართველოში არსებული წყაროდან მიღებულ შემოსავალს განეკუთვნება საქართველოში მომსახურების გაწევით მიღებული შემოსავალი. ამ მიზნით, თუ ამ მუხლით სხვა რამ არ არის გათვალისწინებული, მომსახურება საქართველოში გაწეულად ითვლება, თუ:\nგ.ა) მომსახურება ფაქტობრივად გაიწევა საქართველოს ტერიტორიაზე;\nგ.თ) მომსახურების გამწევი და მომსახურების მიმღები სხვადასხვა სახელმწიფოში არიან და მომსახურების გამწევის მიერ მომსახურების გაწევა ხორციელდება საქართველოში მისი მუდმივი დაწესებულების, დაქირავებულის მეშვეობით ან სხვაგვარად (მათ შორის, მომსახურების გამწევის მიერ მომსახურების გაწევასთან დაკავშირებული ხარჯი გაწეულია საქართველოში, მიუხედავად მისი ფაქტობრივად გადახდის ადგილისა), რაც ადასტურებს, რომ მომსახურების გამწევმა საქართველოში გასწია მომსახურება.\nამავე კოდექსის 131-ე მუხლის პირველი ნაწილის „ე“ ქვეპუნქტის თანახმად, არარეზიდენტის მიერ საქართველოში არსებული წყაროდან მიღებული შემოსავალი, რომელიც არ მიეკუთვნება საქართველოში საგადასახადო აღრიცხვაზე მყოფ არარეზიდენტის მუდმივ დაწესებულებას საქართველოში, იბეგრება გადახდის წყაროსთან გამოქვითვების გარეშე - გადახდილი სხვა თანხები, რომლებიც ამ კოდექსით ითვლება საქართველოში არსებული წყაროდან მიღებულ შემოსავლად, – 10 პროცენტით.\nსაგადასახადო კოდექსის 154-ე მუხლის პირველი ნაწილის „გ“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც იხდის ამ კოდექსის 134-ე მუხლის პირველი ნაწილით განსაზღვრულ გადასახდელებს. \nველი ნაწილით განსაზღვრულ გადასახდელებს. შემოწმების შედეგად დადგენილია, რომ კომპანიას შესამოწმებელ პერიოდში მიღებული აქვს არარეზიდენტი ფიზიკური და იურიდიული პირებისგან მომსახურებები (კერძოდ, პროგრამული უზრუნველყოფის მომსახურებები) და ფიქსირდება შესაბამისი გადახდები.\nაუდიტის დეპარტამენტის წარმომადგენლის განმარტებით, კომპანია დაფუძნებულია 2017 წელს, 2020 წლის თებერვლის შემდეგ აღარ განუხორციელებია არანაირი საქმინობა. იმ პერიოდში პასუხისმგებელი პირი - დამფუძნებელი არარეზიდენტი პირი და დირექტორი საქართველოში აღარ იმყოფებოდა. შემოწმების პროცესში შინაარსის და დეტალების გასარკვევად დაუკავშირდნენ ბუღალტერს, რომელსაც ინფორმაცია არ ჰქონდა რა ტიპის მომსახურება მიიღეს. წარმოდგენილია ინვოისები, რომელშიც მითითებულია, რომ გაწეულია პროგრამული უზრუნველყოფის მომსახურება. დეტალები უცნობია და ვერც გადასახადის გადამხდელის მხრიდან მოხდა ინფორმაციის მიღება. პროგრამული უზრუნველყოფის პროდუქტის საქართველოში შექმნა და საზღვარგარეთ მიწოდება სადავო არ გამხდარა. არარეზიდენტის მიერ გაწეული მომსახურებისთვის გადახდილი თანხების გარკვეულ ნაწილს გადასახადის გადამხდელი ბეგრავდა გადახდის წყაროსთან. გადასახადის გადამხდელის მიერ არ ყოფილა წარდგენილი დოკუმენტები, რომელიც დაადასტურებდა მომსახურების საქართველოს ფარგლებს გარეთ გაწევას. ინვოისებში ინფორმაცია მითითებულია ძალიან ზოგადად.\nსაბჭო ყურადღებას ამახვილებს საქმის გარემოებებზე, მხარეთა არგუმენტაციაზე და მიუთითებს, რომ მომჩივანს მინიჭებული აქვს ვირტუალური ზონის პირის სტატუსი, მოქმედებდა საქართველოში, ქმნიდა პროგრამული უზრუნველყოფის პროდუქტს, რის შედეგადაც შემოსავალის ფორმირება მოხდა საქართველში. შესაბამისად, გაწეული მომსახურების შედეგი გამოიყენება საქართველოში. ამასთან, ვინაიდან მომჩივნის მიერ წარმოდგენილი არ არის მტკიცებულებები იმის შესახებ, რომ მომსახურება საქართველოში გაწეულად არ ითვლება, საბჭოს მიაჩნია, რომ არ არსებობს მომჩივნის საგადასახადო ვალდებულებების კორექტირების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და \nგადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n65\n\nდოკუმენტის დათვალიერება\n\ninfohub@rs.ge",
    "title": "Document fc40f0dc-1f82-45c1-8dbc-aa235a7246e4"
  }
}