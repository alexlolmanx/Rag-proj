{
  "id": "604d9c24-485f-4e6b-a5ce-df2c1a8305ca",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22769/2/2024\n01 აგვისტო 2024\nდოკუმენტის #:\n22769/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n18 ივლისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ით დასაბეგრი პირი, დღგ-ით დასაბეგრი ოპერაციები, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას, დეკლარირების წესი, ზოგადი დებულებები, დღგ-ის ჩათვლის უფლება, დღგ-ის ჩათვლით სარგებლობის წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№22769/2/2024\n18 ივლისი 2024\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ი/მ ------------ი (ს/ნ -----------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 5.07.2024 წელს განიხილა და მიიღო გადაწყვეტილება ი/მ -----ის 4.04.2024 წელს რეგისტრირებულ საჩივარზე (რეგისტრაციის №22769/2/2024).\n\n\nდავის საგანი: \n1. დღგ-ით დასაბეგრი ბრუნვის გაზრდა;\n2. დღგ-ის ჩასათვლელი თანხის შემცირება.\n\n\nგასაჩივრებული გადაწყვეტილება: \n1. აუდიტის დეპარტამენტის 2023 წლის 14 დეკემბრის №057-17 საგადასახადო მოთხოვნა;\n2. შემოსავლების სამსახურის 2024 წლის 12 მარტის №5354 ბრძანება.\n\n\nდარიცხული თანხა: 145 585 ლარი.\nმათ შორის:\nგადასახადი - 85 370\nდღგ - 81 101\nსაშემოსავლო გადასახადი - 4 210\nქონების გადასახადი - 59\nჯარიმა - 42 697\nსაურავი - 17 518\n\n\nპროცედურული გარემოებები \nგადასახადის გადამხდელის ძირითადი საქმიანობაა სახელმწიფო შესყიდვების ხელშეკრულებების ფარგლებში სამშენებლო-სარემონტო სამუშაოების განხორციელება.\nშემოსავლების სამსახურის აუდიტის დეპარტამენტის 2023 წლის 13 სექტემბრის №22495 ბრძანების საფუძველზე ჩატარდა მომჩივნის საქმიანობის კამერალური საგადასახადო შემოწმება. შესამოწმებელი პერიოდი განისაზღვრა 2020 წლის 1 იანვრიდან 2023 წლის 1 აგვისტომდე. შემოწმების შედეგები აისახა 2023 წლის 8 დეკემბრის საგადასახადო შემოწმების აქტში, რომლის საფუძველზე გამოიცა აუდიტის დეპარტამენტის 2023 წლის 13 დეკემბრის №31421 ბრძანება და 14 დეკემბრის №057-17 საგადასახადო მოთხოვნა. მომჩივანს დამატებით გადასახდელად განესაზღვრა 145 585 ლარი.\nაღნიშნული საგადასახადო მოთხოვნა 2024 წლის 12 თებერვალს გასაჩივრდა შემოსავლების სამსახურში, რომელმაც 2024 წლის 12 მარტის №5354 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nსადავო საკითხები: \n1. დღგ-ით დასაბეგრი ბრუნვის გაზრდა\nფაქტების აღწერა\nგადასახადის გადამხდელს მონაწილეობა მიღებული აქვს სახელმწიფო ტენდერებში და გაფორმებული აქვს შესაბამისი ხელშეკრულებები. მეწარმეს ასევე შესრულებული აქვს რამდენიმე ქვეკონტრაქტი ფიზიკურ პირებთან. აღნიშნულის შესაბამისად ბრუნვები დეკლარირებული (წინა თემატური შემოწმების ბრუნვების გათვალისწინებით) აქვს ნაწილობრივ და შეადგენს 381 995 ლარს. შემოწმებით შესწავლილ იქნა გადასახადის გადამხდელის პირველადი სააღრიცხვო დოკუმენტები, გაფორმებული ხელშეკრულებები, მიღება-ჩაბარების აქტები და საბანკო ოპერაციები, რომლის მიხედვით მეწარმის ბრუნვა განისაზღვრა 408 609 ლარით. სხვაობამ შეადგინა 26 614 ლარი. აღნიშნული მონაცემების მიხედვით, მომჩივანს დაერიცხა დღგ და დაეკისრა ჯარიმა საგადასახადო კოდექსის 275-ე მუხლის საფუძველზე.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე, 136-ე, 61-ე, მე-2, 160-ე, 161-ე, 158-ე, 159-ე, 163-ე, 164-ე, 168-ე, 43-ე მუხლებზე, შემოწმებით დადგენილ გარემოებაზე და აღნიშნავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ხოლო, დავის წარმოების პროცესში არ ყოფილა წარდგენილი იმგვარი დოკუმენტაცია/მტკიცებულება, რომელიც შეცვლიდა საგადასახადო შემოწმებით დადგენილ გარემოებებს.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ საგადასახადო შემოწმების შედეგად საგადასახადო ვალდებულებები განსაზღვრულია კანონმდებლობის მოთხოვნათა დაცვით, წარდგენილი საჩივარი ამ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nმოხდა გადასახადების არასწორად/ზედმეტად დაანგარიშება და დარიცხვა. მომჩივანი ახორციელებს სამშენებლო-სარემონტო სამუშაოებს, ასევე მეტალო-პლასტმასის კარ-ფანჯრების დამზადებას. სამშენებლო-სარემონტო სამუშაოებს (ტენდერები) ახორციელებს სახელმწიფო შესყიდვების შესახებ ხელშეკრულების შესაბამისად. ყველა შემოსავალი დაბეგრილია და გადასახადი გადახდილია პირნათლად, მათ შორის, ზედმეტადაც. რაც შეეხება მეტალო-პლასტმასის საამქროს საქმიანობას, რომლის ფარგლებშიც 10-15%-იანი ფასნამატის გათვალისწინებით მოხდა დარიცხვა, ეთანხმება შემოწმების შედეგად განსაზღვრულ გადასახადს.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nშესამოწმებელ პერიოდში მოქმედი საგადასახადო კოდექსის 161-ე მუხლის პირველი ნაწილის „ა“ ქვეპუნქტის შესაბამისად, დღგ-ით დასაბეგრი ოპერაციაა, საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით,ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა. ხოლო დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი.\nსაგადასახადო კოდექსის 158-ე მუხლის პირველი ნაწილის მიხედვით, დღგ-ით დასაბეგრ პირად (შემდგომ - დასაბეგრი პირი) განიხილება ნებისმიერი პირი, რომელიც ნებისმიერ ადგილზე დამოუკიდებლად ახორციელებს ნებისმიერი სახის ეკონომიკურ საქმიანობას, მიუხედავად ამ საქმიანობის მიზნისა და შედეგისა.\nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების თანახმად, დღგით დასაბეგრი ოპერაციებია, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა. საგადასახადო კოდექსის 163-ე მუხლის პირველი და მე-2 ნაწილების შესაბამისად:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაგადასახადო კოდექსის 164-ე მუხლის პირველი ნაწილის მიხედვით, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nსაგადასახადო კოდექსის 168-ე მუხლის პირველი ნაწილის თანახმად, დღგ-ის გადამხდელად რეგისტრირებული დასაბეგრი პირი ვალდებულია საგადასახადო ორგანოს წარუდგინოს დღგ-ის დეკლარაცია არაუგვიანეს საანგარიშო პერიოდის მომდევნო თვის 15 რიცხვისა და ამავე ვადაში გადაიხადოს გადასახადი. \nსაქმეში არსებული მასალებით დგინდება, რომ გადასახადის გადამხდელს დღგ-ის ბრუნვები დეკლარირებული (წინა თემატური შემოწმების ბრუნვების გათვალისწინებით) აქვს ნაწილობრივ და შეადგენს 381 995 ლარს. შემოწმებით შესწავლილ იქნა მეწარმის პირველადი სააღრიცხვო დოკუმენტები, გაფორმებული ხელშეკრულებები, მიღება-ჩაბარების აქტები და საბანკო ოპერაციები, რომლის მიხედვით მეწარმის ბრუნვა განისაზღვრა 408 609 ლარით. შესაბამისად, მომჩივანს დაერიცხა დღგ.\nგადასახადის გადამხდელი აღნიშნავს, რომ ყველა შემოსავალი დაბეგრილია და გადასახადი გადახდილია პირნათლად. თუმცა, არ წარმოადგენს თავისი არგუმენტაციის დამადასტურებელ მტკიცებულებებს, რაც შეიძლება გამხდარიყო დარიცხული თანხების კორექტირების საფუძველი.\nზემოაღნიშნული სამართლებრივი ნორმების და ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ ამ ნაწილში შემოსავლების სამსახურის სადავო ბრძანება მართლზომიერია, არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\n2. დღგ-ის ჩასათვლელი თანხის შემცირება \nფაქტების აღწერა\nგადასახადის გადამხდელს შესამოწმებელ პერიოდში შეძენილი აქვს სხვადასხვა სამშენებლოსარემონტო მასალები, რაც სასაქონლო ზედნადებების შესაბამისად საწყობდება ძირითადად მეწარმის საცხოვრებელ მისამართზე. შემოწმებით შესწავლილ იქნა შესამოწმებელ პერიოდში შესრულებული მომსახურებები გაფორმებული ხელშეკრულებებისა და შესაბამისი ფორმა 2-ების გათვალისწინებით და დადგინდა, რომ შეძენილი საქონლის ნაწილი არ გამოიყენებოდა ეკონომიკურ საქმიანობაში. მოგვიანებით გადასახადის გადამხდელის მიერ წარდგენილი იქნა ახსნა-განმარტებითი ბარათი, სადაც დაადასტურა აღნიშნული საქონლის საცხოვრებელ სახლის რემონტზე გახარჯვის ფაქტი და დამატებით წარდგენილი იქნა ელექტრონული ცხრილიც. შემოწმებით შესწავლილ იქნა შემოსავლების სამსახურის გადასახადების ადმინისტრირების საინფორმაციო სისტემის მონაცემები, გადასახადის გადამხდელის პირველადი სააღრიცხვო დოკუმენტები, გაფორმებული ხელშეკრულებები (მიღება-ჩაბარების აქტებით და ფორმა 2- ებით) და მეწარმის მიერ წარდგენილი მასალები. შესწავლის შედეგად კორექტირებას/შემცირებას დაექვემდებარა დღგ-ის დეკლარაციით ჩასათვლელი თანხა, რომელმაც შეადგინა 49 238 ლარი. აღნიშნული მონაცემების მიხედვით, მომჩივანს დაერიცხა დღგ და დაეკისრა ჯარიმა საგადასახადო კოდექსის 275-ე მუხლის საფუძველზე. \n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის მე-2, 173-ე, 174-ე, 175-ე, 176-ე, 43-ე მუხლებზე, შემოწმებით დადგენილ გარემოებაზე და აღნიშნავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ხოლო, დავის წარმოების პროცესში არ ყოფილა წარდგენილი იმგვარი დოკუმენტაცია/მტკიცებულება, რომელიც შეცვლიდა საგადასახადო შემოწმებით დადგენილ გარემოებებს.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ საგადასახადო შემოწმების შედეგად საგადასახადო ვალდებულებები განსაზღვრულია კანონმდებლობის მოთხოვნათა დაცვით, წარდგენილი საჩივარი ამ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nშემოწმების შედეგად დაერიცხა დღგ, რაც გამოწვეულია იმით, რომ საკუთარი სახლის რეკონსტრუქცია/რემონტისთვის გამოყენებული მასალების ჩათვლილი დღგ-ის თანხა ამოღებულ იქნა ჩათვლიდან. აღნიშნული სახლის გაფართოება და რემონტი განახორციელა გამომდინარე იქიდან, რომ დაგეგმილი აქვს საოჯახო სასტუმროს მოწყობა, სასტუმროს ბიზნეს საქმიანობა. ვინაიდან ერთბაშად არ აქვს შესაძლებლობა, რომ რემონტი და მოწყობა დაასრულოს, აღნიშნულს ახორციელებს პერიოდულად ბოლო წლებში. იმის დასტურად, რომ სახლს გამოიყენებს სასტუმროს ბიზნეს საქმიანობისთვის, დანართად წარმოადგენს თავისი შვილის - -------ის სახელზე გაკეთებულ განაცხადს „აწარმოე საქართველოში“, რომელიც წარადგინეს სასტუმროს მოწყობის თანადაფინანსებისთვის გრანტის მისაღებად. თუმცა, აღნიშნული განაცხადი არ დაკმაყოფილდა და საკუთარი ძალებით ცდილობს მიზანი განახორციელოს. შესყიდული და რემონტისთვის გამოყენებული მასალების თანხა შეადგენს 350 000 ლარს, რომლის ჩათვლილი დღგ ამოღებულ იქნა ჩათვლიდან. ასევე, განახორციელა მეტალო-პლასტმასის საამქროს მოწყობა, რომლისთვისაც შეძენილი საჭირო მასალების დღგ-ის თანხაც ამოღებულ იქნა ჩათვლილი დღგ-დან. ზემოთაღნიშნულიდან გამომდინარე, არასწორად მოხდა გადასახადების დარიცხვა და ჩათვლილი დღგ-ის თანხის ამოღება.\nაქვე აღნიშნავს, რომ შემოსავლების სამსახურის შესაბამისმა კომისიამ განიხილა წარდგენილი საჩივარი და განმარტა, რომ არ იყო არგუმენტი/დასაბუთება, თუ რის საფუძველზე უნდა მომხდარიყო საჩივარში აღნიშნული მსჯელობის გათვალისწინება. როგორც განმარტა, საცხოვრებელი სახლის რეკონსტრუქცია და გაფართოება განახორციელა იმიტომ, რომ მოაწყოს საოჯახო სასტუმრო, სადაც განახორციელებს ეკონომიკურ საქმიანობას, ხოლო ამ რაოდენობის გადასახადის დარიცხვის შემთხვევაში, წარმომექმნება ფინანსური პრობლემა. ვინაიდან მისი მიზანი იყო საცხოვრებელ სახლში ეკონომიკური საქმიანობის განხორციელება, სწორედ ამ მიზნით მოახდინა შესყიდული მასალების დღგ-ის ჩათვლა.\nმომჩივანი ითხოვს გაუქმდეს დარიცხული დღგ და მოხდეს ხელახალი გადაანგარიშება სახლის (სასტუმრო) და მეტალო-პლასტმასის საამქროსთვის შეძენილი მასალების ჩათვლაში გათვალისწინებით.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nშესაბამის პერიოდში მოქმედი საგადასახადო კოდექსის 173-ე მუხლის პირველი ნაწილის თანახმად, დღგ-ის ჩათვლა არის დღგ-ის გადამხდელად რეგისტრირებული პირის უფლება, შეიმციროს გადასახდელი დღგ-ის თანხა მიღებული ჩათვლის დოკუმენტების საფუძველზე, გარდა ამ კარით გათვალისწინებული შემთხვევებისა.\nშესაბამის პერიოდში მოქმედი საგადასახადო კოდექსის 174-ე მუხლის პირველი ნაწილის „ა“ ქვეპუნქტის მიხედვით, დღგ-ის ჩასათვლელი თანხა არის დღგ-ის თანხა, რომელიც გადახდილია ან გადასახდელია ჩათვლის დოკუმენტების მიხედვით, მათ შორის, დღგ-ის რეგისტრაციის ძალაში შესვლის მომენტისათვის არსებულ სასაქონლო-მატერიალური ფასეულობის ნაშთზე.\nამავე მუხლის მე-2 ნაწილის „ა.ა“ ქვეპუნქტის შესაბამისად, დღგ-ის ჩათვლა ხორციელდება მხოლოდ იმ შემთხვევაში, თუ საქონელი ან/და მომსახურება გამოიყენება ან გამოყენებული იქნება დასაბეგრ ოპერაციებში, გარდა ჩათვლის უფლების გარეშე გათავისუფლებული დასაბეგრი ოპერაციებისა.\nსაგადასახადო კოდექსის 174-ე მუხლის პირველი ნაწილის თანახმად, დღგ-ის ჩათვლა არის დასაბეგრი პირის უფლება, შეიმციროს გადასახდელი დღგ-ის თანხა საქონლის მიწოდებასთან/მომსახურების გაწევასთან დაკავშირებული ხარჯის სხვადასხვა კომპონენტის ღირებულებაზე პირდაპირ მიკუთვნებული დღგ-ის თანხით.\nამავე მუხლის მე-2 ნაწილის შესაბამისად, დღგ-ის ჩათვლის უფლება წარმოიშობა ჩასათვლელი დღგის თანხის დარიცხვის ვალდებულების წარმოშობის (შესაბამისი ოპერაციის დღგ-ით დაბეგვრის) მომენტიდან.\nსაგადასახადო კოდექსის 174-ე მუხლის მე-3 ნაწილის მიხედვით, დღგ-ის ჩათვლის უფლება აქვს მხოლოდ დღგ-ის გადამხდელად რეგისტრირებულ დასაბეგრ პირს. \nსაგადასახადო კოდექსის 175-ე მუხლის პირველი ნაწილის „ა“ ქვეპუნქტის თანახმად, თუ საქონელი/მომსახურება გამიზნულია ან გამოიყენება დღგ-ით დასაბეგრი ოპერაციის განხორციელებისთვის, დასაბეგრ პირს უფლება აქვს ჩაითვალოს საქართველოს ტერიტორიაზე სხვა დასაბეგრი პირისგან ამ საქონლის/მომსახურების შეძენისთვის გადახდილი/გადასახდელი დღგ.\nსაგადასახადო კოდექსის 176-ე მუხლის პირველი ნაწილის „ა“ ქვეპუნქტის შესაბამისად, დღგ-ის ჩათვლის მიღების საფუძველია ამ კოდექსის 175-ე მუხლის პირველი ნაწილის „ა“ და „ბ“ ქვეპუნქტებითა და მე-2 ნაწილით გათვალისწინებულ შემთხვევებში - საქონლის/მომსახურების შეძენასთან დაკავშირებით ამ კოდექსით დადგენილი წესით გამოწერილი საგადასახადო ანგარიშ-ფაქტურა.\nსადავო საკითხთან დაკავშირებით, აუდიტის დეპარტამენტი განმარტავს, რომ გადასახადის გადამხდელს შესამოწმებელ პერიოდში შეძენილი აქვს სხვადასხვა სამშენებლო-სარემონტო მასალები, რაც სასაქონლო ზედნადებების შესაბამისად საწყობდება ძირითადად მეწარმის საცხოვრებელ მისამართზე (-----ი, ------ის ქ. 7). შემოწმებით შესწავლილ იქნა შესამოწმებელ პერიოდში შესრულებული მომსახურებები, გაფორმებული ხელშეკრულებებისა და შესაბამისი ფორმა 2-ების გათვალისწინებით და დადგინდა, რომ შეძენილი საქონლის ნაწილი არ გამოიყენებოდა ეკონომიკურ საქმიანობაში. მოგვიანებით გადასახადის გადამხდელის მიერ წარდგენილ იქნა ახსნა-განმარტებითი ბარათი, სადაც დაადასტურა აღნიშნული საქონლის საცხოვრებელ სახლის რემონტზე გახარჯვის ფაქტი და დამატებით წარადგინა ელექტრონული ცხრილიც. წერილობითი განმარტებით შემოწმების პროცესშიც ამბობდა, რომ აპირებდა აღნიშნული სახლის სასტუმროდ გამოყენებას, თუმცა დოკუმენტური მტკიცებულება, რომ აღნიშნულ ფართზე შესამოწმებელ პერიოდში იგეგმებოდა რაიმე პროექტი ან ნებართვა სასტუმროს მშენებლობაზე და რომ ყველა ეს მასალა (322 782 ლარის) გახარჯულ იქნა სრულად ამ სახლის რეკონსტრუქციაზე და ეკონომიკურ საქმიანობაში, ვერ იქნა წარდგენილი (მიმდინარე ეტაპზეც არ აქვს სასტუმროს ფუნქციონირება დაწყებული და საჩივარზე თანდართულ მასალებშიც წარმოდგენილია დაუმოწმებელი დოკუმენტი, რომელიც თარიღდება მიმდინარე წლის თარიღით - 9.02.2024 წელი). ზემოაღნიშნულის გათვალისწინებით, შემოწმებით შესწავლილ იქნა შემოსავლების სამსახურის გადასახადების ადმინისტრირების სისტემის მონაცემები, გადასახადის გადამხდელის პირველადი სააღრიცხვო დოკუმენტები, გაფორმებული ხელშეკრულებები (მიღება-ჩაბარების აქტებით და ფორმა 2-ებით ), მომჩივნის მიერ წარდგენილი მასალები და კორექტირებას/შემცირებას დაექვემდებარა დღგ-ის დეკლარაციით ჩასათვლელი თანხა - 49 238 ლარი.\nზემოაღნიშნული სამართლებრივი ნორმების და ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ ამ ნაწილში შემოსავლების სამსახურის სადავო ბრძანება მართლზომიერია, არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსაქონლის მიწოდება/მომსახურების გაწევა\nდასაბეგრი ოპერაციის დრო\nდასაბეგრი ოპერაციის თანხა\nდღგ-ის ჩათვლის ზოგადი პრინციპები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n20\n\nდოკუმენტის დათვალიერება\n\ninfohub@rs.ge",
    "title": "Document 604d9c24-485f-4e6b-a5ce-df2c1a8305ca"
  }
}