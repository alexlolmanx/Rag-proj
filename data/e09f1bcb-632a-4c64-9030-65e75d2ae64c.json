{
  "id": "e09f1bcb-632a-4c64-9030-65e75d2ae64c",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №25416/2/2025\n23 ივლისი 2025\nდოკუმენტის #:\n25416/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n21 ივლისი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№25416/2/2025\n21 ივლისი 2025\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „------------“ (ს/ნ ----------------------) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 11.07.2025 წელს განიხილა და მიიღო გადაწყვეტილება შპს -----------ის 4.07.2025 წელს რეგისტრირებულ საჩივარზე (რეგისტრაციის №----/2/2025). \n\n\nდავის საგანი: \nშემოწმებით გამოვლენილი განკარგვადი თანხის საწარმოს პასუხისმგებელ პირზე გაცემულ ხელფასად განხილვის მართლზომიერება.\n\n\nგასაჩივრებული გადაწყვეტილება: \n1. აუდიტის დეპარტამენტის 1.04.2025 წლის №002-30 საგადასახადო მოთხოვნა;\n2. შემოსავლების სამსახურის 11.06.2025 წლის №12191 ბრძანება.\n\n\nდარიცხული თანხა: 159 296,04 ლარი. \nმათ შორის:\nგადასახადი - 100 105,50\nდღგ - 11 189,81\nსაშემოსავლო გადასახადი - 88 915,69\nჯარიმა - 52 312\nსაურავი - 6 878,54\n\n\nფაქტების აღწერა/დარიცხვის საფუძვლები \nსაზოგადოების საქმიანობის სახეა სამედიცინო სახარჯი მასალების შეძენა/რეალიზაცია ადგილობრივ ბაზარზე.\nაუდიტის დეპარტამენტის 31.03.2025 წლის კამერალური საგადასახადო შემოწმების აქტით შემოწმებულია მომჩივნის საქმიანობის 1.01.2022 წლიდან 1.01.2025 წლამდე პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით:\nსაგადასახადო მონიტორინგის დეპარტამენტის 2025 წლის 6 თებერვლის №1918 ბრძანებით 2025 წლის 7 თებერვალს ჩატარებული სალაროში ნაღდი ფულის რაოდენობის განსაზღვრის პროცედურით გამოვლინდა, რომ საწარმოს სალაროში არ უფიქსირდება ნაღდი ფულის ნაშთი. გადასახადის გადამხდელი არ აწარმოებს ბუღალტრულ აღრიცხვას. შედეგად, საწარმოს მიერ მიღებული ნაღდი ფულის ოდენობა გაანგარიშდა არაპირდაპირი მეთოდით. გამოვლენილი განკარგვადი თანხა დაკვალიფიცირდა საწარმოს პასუხისმგებელი პირის, დირექტორის მიერ მიღებულ შემოსავლად და შესამოწმებელი პერიოდის ბოლოს გაცემულ ხელფასად და დაიბეგრა გადახდის წყაროსთან საშემოსავლო გადასახადით. გადასახადის გადამხდელს ასევე დაეკისრა ჯარიმა საგადასახადო კოდექსის 275-ე მუხლის მე-2 ნაწილის მიხედვით.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 1.04.2025 წლის №002-30 საგადასახადო მოთხოვნა, რაც გასაჩივრდა შემოსავლების სამსახურში. \nშემოსავლების სამსახურის 11.06.2025 წლის №12191 ბრძანებით საჩივარი ნაწილობრივ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 136-ე მუხლის მე-3 ნაწილზე, 49-ე მუხლის პირველი ნაწილის „ე“ ქვეპუნქტზე, 61-ე მუხლის მე-3 ნაწილზე, 73-ე მუხლის მე-5 ნაწილის „ა“ ქვეპუნქტზე და მე-9 ნაწილის „ბ“ ქვეპუნქტზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე და მე-2 ნაწილის „ა“ და „ბ“ ქვეპუნქტებზე, 105-ე მუხლის მე-2 ნაწილზე, 72-ე მუხლის პირველ ნაწილზე და 43-ე მუხლის მე-4 ნაწილზე.\nდადგენილია, რომ გადამხდელი არ აწარმოებდა ბუღალტრულ აღრიცხვას. 2025 წლის 7 თებერვალს სალაროში ჩატარებული ნაღდი ფულის რაოდენობის განსაზღვრის პროცედურის შედეგად დადგინდა, რომ საწარმოს სალაროში არ უფიქსირდებოდა ნაღდი ფულის ნაშთი. შემოსავლების სამსახური ეყრდნობა მომჩივნის პოზიციასთან დაკავშირებით აუდიტის დეპარტამენტის წარმოდგენილ ინფორმაციას, კერძოდ:\nსესხი აღებული იყო შესამოწმებელ პერიოდში და დაფარვაც შესამოწმებელ პერიოდში მოხდა. შემოწმების მიერ სესხის თანხა არ ყოფილა გათვალისწინებული განკარგვადი თანხის დათვლის დროს შემოსავალში და შესაბამისად, არც სესხის ძირი თანხის გადახდა იქნა გათვალისწინებული ხარჯების ნაწილში.\nგადასახადის გადამხდელთან 2025 წლის 7 თებერვალს საგადასახადო მონიტორინგის დეპარტამენტის მიერ ჩატარდა სალაროში ნაღდი ფულის განსაზღვრის პროცედურა, რის შედეგადაც გამოვლინდა, რომ საწარმოს სალაროში არ ფიქსირდებოდა ნაღდი ფულის ნაშთი.\nგადამხდელმა შემოწმების პროცესში წარმოადგინა ახსნა-განმარტება, სადაც აღნიშნა, რომ არ გააჩნდა დებიტორული დავალიანება.\nშემოწმების პროცესში გადამხდელმა შემმოწმებელს მიაწოდა ინფორმაცია, რომ არ გააჩნდა იჯარით აღებული ფართი და არ საჭიროებდა საოფისე ფართს, ვინაიდან შეკვეთის შესაბამის საქონელს იძენდა და შემდგომ ყიდდა. შესაბამისად, სასაქონლო ნაშთის რაოდენობის გათვალისწინებით, ოფისის საჭიროება არ დამდგარა.\nზემოაღნიშნული სამართლებრივი ნორმების, საქმეში არსებული მასალებისა და აუდიტის დეპარტამენტის წარმოდგენილი ინფორმაციის გათვალისწინებით, შემოსავლების სამსახური აღნიშნავს, რომ ვინაიდან, გადასახადის გადამხდელი არ აწარმოებდა ბუღალტრულ აღრიცხვას საგადასახადო ვალდებულებების არაპირდაპირი მეთოდით განსაზღვრა მართლზომიერია. ამასთან, არაპირდაპირი მეთოდით დათვლილი ნაღდი ფულის გაანგარიშებისას სესხის ძირი თანხის, სალაროში არსებული ნაღდი ფულის ნაშთის (1 500 ლარი), დებიტორული დავალიანებებისა და იჯარით აღებულ ფართში ჩატარებულ რემონტზე გაწეული ხარჯების გათვალისწინებასთან დაკავშირებით მომჩივნის არგუმენტები დაუსაბუთებელია, შესაბამისად, ოპერაციის შინაარსის გათვალისწინებით, შემოწმებით გამოვლენილი განკარგვადი თანხა, წარმოადგენს საწარმოს დირექტორზე გაცემულ ხელფასს და მისი გადახდის წყაროსთან დაბეგვრა მართლზომიერია.\nრაც შეეხება მომჩივნის არგუმენტს, არაპირდაპირი მეთოდით დათვლილი ფულის ნაშთის გაანგარიშებისას შემოწმებამ გაითვალისწინოს დამფუძნებლის შენატანები, შემოსავლების სამსახურს მიაჩნია, რომ აღნიშნულ ნაწილში გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს კაპიტალში განხორციელებული შენატანის დამადასტურებელი დოკუმენტაცია/მტკიცებულებები. თავის მხრივ, განსაზღვრულ ვადაში მტკიცებულებების წარდგენის შემთხვევაში, აუდიტის დეპარტამენტს დაევალა დამატებით შეისწავლოს წარმოდგენილი მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში განახორციელოს საგადასახადო ვალდებულებების კორექტირება (შემცირება).\n\n\nმომჩივნის არგუმენტაცია\nსაშემოსავლო გადასახადის ნაწილში, არაპირდაპირი მეთოდით დათვლილი ნაღდი ფულის ნაშთის გაანგარიშებისას არ იქნა გათვალისწინებული რიგი გარემოებები, რამაც გავლენა იქონია საშემოსავლო გადასახადით დასაბეგრ ბაზაზე, კერძოდ:\n1. პერიოდულად შეძენილი, ხოლო ნაწილი კაპიტალში შეტანილი კომპანიის საკუთრებაში არსებული ძირითადი საშუალებები (მათ შორის მაგიდები, სკამები, სავარძლები, კომპიუტერები და სხვა);\n2. კომპანიის მიერ შემოწმებამდე პერიოდში (2022 წლამდე) აღებულია სესხი, რომლის ძირის და პროცენტების გადახდა ხდება შესამოწმებელ პერიოდში (2022-2024 წწ.). თუმცა, შემოწმების მიერ ნაღდი ფულის დათვლისას არ არის გათვალისწინებული გადახდილი სესხის ძირი, ხოლო რაც შეეხება გადახდილ პროცენტებს, გათვალისწინებული მხოლოდ მათი ნაწილი;\n3. სალაროში არსებული ნაღდი ფულის ნაშთი 1 500 ლარი;\n4. დებიტორული დავალიანებები, რომლებიც შემოწმების მიერ სრულად იქნა მიჩნეული კომპანიის მიერ მიღებულად. (აღნიშნულ საკითხთან მიმართებაში არსებობს დებიტორებთან გაფორმებული ურთიერთშედარების აქტები).\nამასთან, 2022-2024 წლებში კომპანიის მიერ, იჯარით აღებულ ფართს ჩაუტარდა კაპიტალური რემონტი, რაზეც გაიწია სხვადასხვა ოდენობის ხარჯები, რომელთა ძირითადი ნაწილის დოკუმენტური დადასტურება ვერ ხდება. შემოწმების მიერ აღნიშნული ხარჯები არ იქნა გათვალისწინებული (სამწუხაროდ დროულად ვერ მოხდა შემმოწმებელ აუდიტორისთვის აღნიშნული ფაქტების დამადასტურებელი დოკუმენტაციის წარდგენა,), რამაც გამოიწვია სალაროს ნაშთის ვირტუალური ზრდა. აღნიშნულ საკითხთან დაკავშირებით არსებობს დოკუმენტაცია (ფოტო და ვიდეო მასალა, ასევე მეიჯარის ახსნა-განმარტება), ასევე გაფორმებულია ხელშეკრულება ქონების შემფასებელ ექსპერტთან და მიმდინარეობს მუშაობა კომპანიის მიერ იჯარით აღებული ფართში განხორციელებული კაპიტალური რემონტის ნამდვილობისა ღირებულების დადგენის მიზნით.\nზემოაღნიშნული ფაქტობრივი გარემოებებიდან გამომდინარე, მომჩივანი ითხოვს მათ მიერ ჩამოთვლილი არგუმენტაციის გათვალისწინებას, აღნიშნული საკითხების გადასახადის გადამხდელის წარმომადგენლებთან ერთად გავლას და შესაბამისი საფუძვლების გამოვლენის შემთხვევაში-დარიცხული თანხების კორექტირება/შემცირებას. აღნიშნული მოთხოვნების გათვალისწინების შემდგომ კი - სალაროში ნაღდი ფულის შესახებ მეთოდური მითითების გამოყენებას და ხელფასად განხილული თანხების ნაწილის დამფუძნებლის მიერ კაპიტალის შემცირებად, ნაწილის დივიდენდად, ხოლო დარჩენილი ნაწილის კომპანიის დირექტორზე გაცემულ სესხად დაკვალიფიცირებად.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის მიხედვით, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. ხოლო ამავე მუხლის მე-4 ნაწილის თანახმად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nსაგადასახადო კოდექსის 154-ე მუხლის მე-2 ნაწილის „ა“ და „ბ“ ქვეპუნქტების თანახმად, გადახდის წყაროსთან გადასახადის დაკავებისა და ბიუჯეტში მისი გადარიცხვისათვის პასუხისმგებლობა ეკისრება შემოსავლის გადამხდელს. გადასახადის თანხის დაუკავებლობის შემთხვევაში შემოსავლის გადამხდელი ვალდებულია ბიუჯეტში შეიტანოს დაუკავებელი გადასახადის თანხა ფაქტობრივად გადახდილი ანაზღაურების შესაბამისად და მასთან დაკავშირებული სანქციები.\nსაგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nსადავო საკითხზე წარმოდგენილია აუდიტის დეპარტამენტის 8.07.2025 წლის №-----21-14 წერილი, საიდანაც ირკვევა, რომ ძირითადი საშუალებების შეძენა არ დასტურდება დოკუმენტურად. რაც შეეხება სესხის ძირის გათვალისწინებას ხარჯებში, აღნიშნული სესხი აღებული იყო შესამოწმებელ პერიოდში და დაფარვაც შესამოწმებელ პერიოდში მოხდა. სესხის თანხა განკარგვადი თანხის დათვლის დროს არ ყოფილა ჩართული შემოსავალში და შესაბამისად არც გადახდაც არ ყოფილა გათვალისწინებული. გადასახადის გადამხდელმა შემოწმების პროცესში წარდგენილ ახსნა-განმარტებაში მიუთითა, რომ არ გააჩნია დებიტორული დავალიანება. ფართის იჯარასთან დაკავშირებით, გადასახადის გადამხდელთან შემოწმების პროცესში გავლილი იყო აღნიშნული საკითხი, გადასახადის გადამხდელმა მიაწოდა ინფორმაცია, რომ არ აქვს ფართი იჯარით, არ საჭიროებს საოფისე ფართს, რადგანაც შეკვეთის შესაბამის საქონელს იძენს და შემდეგ ახდენს რეალიზაციას, არ რჩება სასაქონლო ნაშთები იმ რაოდენობით, რომ ოფისი დასჭირდეს.\nშემოსავლების სამსახურის 11.06.2025 წლის №12191 ბრძანებით, მომჩივნის არგუმენტზე, არაპირდაპირი მეთოდით დათვლილი ფულის ნაშთის გაანგარიშებისას შემოწმებამ გაითვალისწინოს დამფუძნებლის შენატანები, გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს კაპიტალში განხორციელებული შენატანის დამადასტურებელი დოკუმენტაცია/მტკიცებულებები. თავის მხრივ, განსაზღვრულ ვადაში მტკიცებულებების წარდგენის შემთხვევაში, აუდიტის დეპარტამენტს დაევალა დამატებით შეისწავლოს წარმოდგენილი მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში განახორციელოს საგადასახადო ვალდებულებების კორექტირება (შემცირება).\nაღნიშნულიდან გამომდინარე, შემოსავლების სამსახურის 11.06.2025 წლის №12191 ბრძანების შინაარსის გათვალისწინებით, საბჭოს მიაჩნია, რომ არ არსებობს აღნიშნული გადაწყვეტილებისგან განსხვავებული გადაწყვეტილების მიღების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\n\n\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n12\n\nდოკუმენტის დათვალიერება\n\ninfohub@rs.ge",
    "title": "Document e09f1bcb-632a-4c64-9030-65e75d2ae64c"
  }
}