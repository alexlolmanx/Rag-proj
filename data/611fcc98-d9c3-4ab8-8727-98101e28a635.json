{
  "id": "611fcc98-d9c3-4ab8-8727-98101e28a635",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18765/2/2023\n22 მაისი 2023\nდოკუმენტის #:\n18765/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n31 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაქონლის მიწოდება, მომსახურების გაწევა, დაბეგვრის დრო საქონლის მიწოდებისას/მომსახურების გაწევისას, გადახდის წყაროსთან გადასახადის დაკავების წესი, ხელფასის სახით მიღებული შემოსავლები\nჩამოტვირთვა\nგაზიარება\n№18765/2/2023\n31.03.2023 \nგ ა დ ა წ ყ ვ ე ტ ი ლ ე ბ ა \n\n\n\n\n﻿\nმომჩივანი: შპს„----------“ (ს/ნ ----------) \nმოპასუხე: აუდიტის  დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 24.03.2021 წელს განიხილა და მიიღო გადაწყვეტილება შპს -----------ის 1.02.2023 წელს რეგისტრირებულ საჩივარზე (რეგისტრაციის №18765/2/2023).\n\n\n\n\nდავის საგანი: \n1. არაპირდაპირი მეთოდით განსაზღვრული ფასნამატი;\n2.არაპირდაპირი მეთოდით განსაზღვრულ შემოსავალსა და დეკლარირებულ შემოსავალს შორის გამოვლენილი სხვაობის ხელფასად კვალიფიკაცია;\n3. დაკისრებული სანქციისგან გათავისუფლება.\n\n\nგასაჩივრებული გადაწყვეტილება: \n1. აუდიტის დეპარტამენტის 28.07.2022 წლის №056-33 საგადასახადო მოთხოვნა;\n2. შემოსავლების სამსახურის 12.01.2023 წლის №256 ბრძანება.\n\n\n\n\nდარიცხული თანხა: 117 180,09 ლარი. \nმათ შორის:\nგადასახადი - 72 339 \nდღგ - 28 083\nსაშემოსავლო გადასახადი- 44 256\nჯარიმა - 32 739,2 \nსაურავი - 12 101,89 \n\n\n\n\nპროცედურული გარემოებები \nაუდიტის დეპარტამენტის 30.06.2022 წლის შემოწმების აქტით შემოწმებულია მომჩივნის საქმიანობის 20.03.2019 წლიდან 1.03.2022 წლამდე საანგარიშო პერიოდი. შემოწმების აქტის საფუძველზე გადასახადის გადამხდელს წარედგინა 28.07.2022 წლის №056-33 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 12.01.2023 წლის №256 ბრძანებით საჩივარი ნაწილობრივ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები: \n1. არაპირდაპირი მეთოდით განსაზღვრული ფასნამატი\nფაქტების აღწერა/დარიცხვის საფუძვლები\nშემოწმების აქტიდან ირკვევა, რომ გადასახადის გადამხდელის მიერ წარდგენილი სასაქონლომატერიალური ფასეულობების ნაშთების ანალიზისა და გამოწერილი დოკუმენტების მიხედვით, 2019- 2021 წლების საშუალო შეწონილი ფასნამატი შეადგენს: 2019 წელს - 4 %-ს, 2020 წელს - 3%-ს და 2021 წელს - 2%-ს. დოკუმენტური რეალიზაციის წილი მთლიან რეალიზაციაში 2%-მდეა. გადამხდელი აღრიცხვას აწარმოებს საბუღალტრო პროგრამა „ორისში“, საქონლის ჩამოწერებს ახორციელებს ყოველი თვის ბოლოს, ხოლო შემოსავალი დაფიქსირებული აქვს ჯამურად თვის ბოლო რიცხვში.\nსაგადასახადო ორგანომ მიიჩნია, რომ ვერ ხერხდება თითოეული ოპერაციის იდენტიფიცირება, მისი დაწყებისა და დასრულების კონტროლი. ასევე ვერ დგინდება თითოეულ პროდუქციაზე ფასნამატი.\n2022 წლის 16 მარტს განხორციელდა სასაქონლო-მატერიალური ფასეულობების ინვენტარიზაცია და ნაშთის ღირებულებამ საბაზრო ღირებულებით შეადგინა 2 721 ლარი (თვითღირებულება დღგ-ის გარეშე 1 829 ლარი), რომელიც განსხვავდება საბუღალტრო პროგრამაში დაფიქსირებული 81 653 ლარისგან. შემოწმების შედეგად ასევე გამოვლინდა სხვაობა პირის მიერ წარდგენილ/დეკლარირებულ ფასნამატსა და ინვენტარიზაციის ფასნამატს შორის, რომელიც კატეგორიების მიხედვით მერყეობს 11- 33%-ის ფარგლებში.\nზემოაღნიშნულიდან გამომდინარე, 2019-2022 წლების საანგარიშო პერიოდზე, გადასახადის გადამხდელის შემოსავალი განსაზღვრა არაპირდაპირი მეთოდით. კერძოდ: დამუშავდა 2019-2022 წლების შემოსავლების სამსახურის გადასახადების ადმინისტრირების საინფორმაციო სისტემაში არსებული ინფორმაცია (შესყიდვის და რეალიზაციის დამადასტურებელი საგადასახადო ანგარიშფაქტურები, სასაქონლო ზედნადებები), შეძენილი სმფ-ები დაიყო 10 კატეგორიად და გადამხდელის წარდგენილი საწყისი საბოლოო ნაშთებისა და ინვენტარიზაციის შედეგად გამოვლენილი ფაქტიური ნაშთის გათვალისწინებით განისაზღვრა წლების მიხედვით თითოეული კატეგორიის რეალიზებული პროდუქციის თვითღირებულება, რომელზეც გავრცელდა დოკუმენტური ფასნამატი, რომელიც წლების მიხედვით შემდეგია: 2019-2020 წლებში საშუალო შეწონილი - 7% და 2021-2022 წლებში - 4%. შესაბამისად, 2021 წლიდან მოქმედი საგადასახადო კოდექსის 159-ე და 2021 წლამდე მოქმედი საგადასახადო კოდექსის 161-ე მუხლების გათვალისწინებით განისაზღვრა 2019-2022 წლების დღგ-ის 18%-იანი განაკვეთით დასაბეგრი ბრუნვები, რომლებიც გადანაწილდა თვეებში დეკლარირებული ბრუნვების პროპორციულად. გამოვლენილ სხვაობაზე მომჩივანს დაერიცხა დღგ და დაეკისრა ჯარიმა საგადასახადო კოდექსის 275-ე მუხლის შესაბამისად. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 136-ე მუხლის მე-3 ნაწილზე, 49- ე მუხლის პირველი ნაწილის „ე“ ქვეპუნქტზე, 61-ე მუხლის მე-3 ნაწილზე, 73-ე მუხლის მე-5 ნაწილის „ა“ ქვეპუნქტზე, 160-ე მუხლის ,,ა“ ქვეპუნქტზე, 161-ე მუხლის პირველი ნაწილის ,,ა“ ქვეპუნქტზე, 159- ე მუხლის პირველი ნაწილის „ა“ ქვეპუნქტზე, 163-ე მუხლის პირველ და მე-2 ნაწილებზე, 164-ე მუხლის პირველ ნაწილზე, 43-ე მუხლის მე-4 ნაწილზე, ფაქტობრივ გარემოებებზე და მიიჩნევს, რომ შემოწმებას შეეძლო არაპირდაპირი მეთოდის გამოყენებით განესაზღვრა საგადასახადო ვალდებულებები. არაპირდაპირი მეთოდის გამოყენებით განსაზღვრული ფასნამატის დაზუსტების მიზნით გადასახადის გადამხდელს უნდა მიეცეს წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივრებში მითითებული არგუმენტაციის დოკუმენტურად დადასტურებული მტკიცებულებები (მათ შორის, ინფორმაცია ცხრილის სახით საქონლის სახეობების/ჯგუფების მიხედვით ფასნამატის შესახებ). განსაზღვრულ ვადაში მტკიცებულებების წარდგენის შემთხვევაში, დაევალოს აუდიტის დეპარტამენტს შეისწავლოს გადამხდელის მიერ წარდგენილი მასალები და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება).\n\n\nმომჩივნის არგუმენტაცია\nმომჩივანი მიუთითებს ზოგად ადმინისტრაციულ კოდექსის 96-ე მუხლზე, 97-ე მუხლის პირველ ნაწილზე და აღნიშნავს, რომ აუდიტის დეპარტამენტის მიერ არ არის საკითხი სრულყოფილად შესწავლილი. დაშვებულია მრავალი შეცდომა საქონლის კატეგორიებად დაყოფისა და დოკუმენტური რეალიზაციის შეძენებთან შეპირისპირებისას საქონლის იდენტიფიცირებისათვის, რამაც გამოიწვია როგორც კატეგორიის, ასევე დოკუმენტური ფასნამატის არასწორად განსაზღვრა. ბუღალტრულ აღრიცხვაში ყველა დოკუმენტური რეალიზაცია იშიფრება თუ რომელი საქონელი იქნა რეალიზებული. შემმოწმებელ აუდიტორებს წარედგინება ცხრილი, რომელშიც გაშიფრული იქნება შესაბამისი საქონელი და განსაზღვრული შესაბამისი კატეგორიის ფასნამატიც.\nგადამხდელი ითხოვს ყველა იდენტიფიცირებულ საქონელზე გავრცელდეს მისი იდენტიფიცირების შემთხვევაში მისივე ფასნამატი მთლიან ამ იდენტიფიცირებული საქონლის შეძენაზე, ხოლო დანარჩენ საქონელზე, რომლის დოკუმენტური რეალიზაციაც არ ფიქსირდება, შესაბამისი კატეგორიის ფასნამატი. მიუთითებს, რომ დეტალურად ჩაშლის და გაშიფრავს საქონელს.\nმონიტორინგის დეპარტამენტის მიერ ჩატარებული ინვენტარიზაციის შედეგები, რომელიც გადაგზავნილ იქნა აუდიტის დეპარტამენტისათვის შედეგების გამოყვანის მიზნით და რომლის დროსაც შემოწმებას უნდა გამოეყვანა შესაბამისი შედეგი დანაკლისი/ზედმეტობის სახით, იქნა უგულვებელყოფილი. ნაცვლად იმისა, რომ ინვენტარიზაციით გამოვლენილი დანაკლისზე უნდა შემდგარიყო საგადასახადო სამართალდარღვევის ოქმი, ხოლო გამოვლენილი დანაკლისი კი თავად გადასახადის გადამხდელს უნდა ეღიარებინა, როგორც რეალიზაცია, ასევე დაებეგრა მოგების გადასახადით, მოხდა დანაკლისის რეალიზაციაში ჩართვა თავად და მოგების გადასახადით დასაბეგრი ბაზაც განიხილა, როგორც მიღებული ფული და დაბეგრა საშემოსავლო გადასახადით.\nმომჩივანი ითხოვს ინვენტარიზაციის შედეგის გამოყვანას და შესაბამისი დანაკლისის ჯარიმის დაწერას აუდიტის დეპარტამენტისგან, ასევე საგადასახადო კოდექსის 275-ე მუხლით დაკისრებული ჯარიმის საგადასახადო კოდექსის 286-ე მუხლით გათვალისწინებული ჯარიმით შეცვლას. შესაბამისად დღგ-ით დასაბეგრი ბრუნვის და საშემოსავლო გადასახადით დასაბეგრი ბაზის შემცირებას. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის მიხედვით, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაბჭო მიუთითებს შესამოწმებელ პერიოდში მოქმედ საკანონმდებლო ნორმებზე, კერძოდ: საგადასახადო კოდექსის 160-ე მუხლის ,,ა“ ქვეპუნქტის თანახმად, დღგ-ით დაბეგვრის ობიექტია დასაბეგრი ოპერაცია. \nსაგადასახადო კოდექსის 161-ე მუხლის პირველი ნაწილის ,,ა“ ქვეპუნქტის თანახმად, დღგ-ით დასაბეგრი ოპერაციაა, საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა. ხოლო დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი. \nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება. \nსაგადასახადო კოდექსის 163-ე მუხლის პირველი და მე-2 ნაწილების თანახმად:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა. \nსაგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nსაბჭოს სხდომაზე საჩივრის ზეპირი განხილვისას აუდიტის დეპარტამენტის წარმომადგენელმა განმარტა, რომ გადასახადის გადამხდელი საქონლის ჩამოწერას ახორციელებს ყოველი თვის ბოლოს, ხოლო შემოსავალი დაფიქსირებული აქვს ჯამურად თვის ბოლო რიცხვში. გადასახადის გადამხდელი არ აწარმოებს ბუღალტრულ აღრიცხვას კანონმდებლობით დადგენილი ფორმითა და წესით, შესაბამისად, საწარმოს სააღრიცხვო დოკუმენტაციით შეუძლებელია დაბეგვრის ობიექტის დადგენა. შემოწმების შედეგად გამოვლინდა სხვაობა პირის მიერ დეკლარირებულ ფასნამატსა და ინვენტარიზაციის ფასნამატს შორის, რომელიც კატეგორიების მიხედვით მერყეობს 11-33%-მდე.\nშემოსავლების სამსახურის 12.01.2023 წლის №256 ბრძანებით საჩივარი ამ ნაწილში ნაწილობრივ დაკმაყოფილდა. პირველ სადავო საკითხთან დაკავშირებით, არაპირდაპირი მეთოდის გამოყენებით განსაზღვრული ფასნამატის დაზუსტების მიზნით გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივრებში მითითებული არგუმენტაციის დოკუმენტურად დადასტურებული მტკიცებულებები (მათ შორის, ინფორმაცია ცხრილის სახით საქონლის სახეობების/ჯგუფების მიხედვით ფასნამატის შესახებ). განსაზღვრულ ვადაში მტკიცებულებების წარდგენის შემთხვევაში, აუდიტის დეპარტამენტს დაევალა გადამხდელის მიერ წარდგენილი მასალების შესწავლა და შესწავლის შედეგების გათვალისწინებით, სათანადო საფუძვლების არსებობის შემთხვევაში, საგადასახადო ვალდებულებების შესაბამისი კორექტირება (შემცირება). \nზემოაღნიშნული სამართლებრივი ნორმებისა და ფაქტობრივი გარემოებების გათვალისწინებით, საბჭოს მიაჩნია, რომ წარმოდგენილი საჩივარი ამ ნაწილში დაუსაბუთებელია და არ უნდა დაკმაყოფილდეს. \n\n\n\n\n2. არაპირდაპირი მეთოდით განსაზღვრულ შემოსავალსა და დეკლარირებულ შემოსავალს შორის გამოვლენილი სხვაობის ხელფასად კვალიფიკაცია \nფაქტების აღწერა/დარიცხვის საფუძვლები\nშემოსავლების სამსახურის უფროსის 8.07.2019 წლის №22708 ბრძანებით დამტკიცებული მეთოდური მითითების №5 დანართის შესაბამისად, შემოწმების შედეგად, არაპირდაპირი მეთოდით დადგენილ შემოსავალსა და დეკლარირებულ შემოსავალს შორის გამოვლენილი სხვაობიდან (9240 249 ლარი) 221 278 ლარი (177 022/0,8) დაკვალიფიცირდა 2019-2022 წლების პერიოდის ბოლოს დირექტორზე გაცემულ ხელფასად, ხოლო დარჩენილი ნაწილი 63 267 ლარი ჩაითვალა სალაროში არსებულ ნაშთად. \nსაგადასახადო კოდექსის 154-ე მუხლის გათვალისწინებით, ზემოთ აღნიშნული თანხა 2019-2021 წლების დეკემბერში და 2022 წლის თებერვალში დაიბეგრა საშემოსავლო გადასახადით. საწარმოს ასევე დაეკისრა ჯარიმა საგადასახადო კოდექსის 275-ე მუხლის მიხედვით.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 73-ე მუხლის მე-9 ნაწილის ,,ბ“ ქვეპუნქტზე, 101-ე მუხლის პირველ ნაწილზე, მე-8 მუხლის მე-12 ნაწილზე, ფაქტობრივ გარემოებებზე და მიიჩნია, რომ პირველი სადავო საკითხის შესწავლის შედეგების გათვალისწინებით უნდა დაევალოს აუდიტის დეპარტამენტს არაპირდაპირი მეთოდით დადგენილ შემოსავალსა და დეკლარირებულ შემოსავალს შორის გამოვლენილი სხვაობის ხელფასად განხილვის საკითხი შეისწავლოს შემოსავლების სამსახურის უფროსის 8.07.2019 წლის №22708 ბრძანებით დამტკიცებული „ცალკეულ შემთხვევებში პირის საგადასახადო ვალდებულებების განსაზღვრის მიზნით მეთოდური მითითებების“ (დანართი №9) შესაბამისად და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება).\n\n\nმომჩივნის არგუმენტაცია\nმომჩივანი ითხოვს გაანგარიშების ცხრილების და საჩივარში მოყვანილი არგუმენტაციის და მტკიცებულებების შემმოწმებელ აუდიტორებთან ერთად გავლას, რომელთა საფუძველზეც უნდა განხორციელდეს დამატებით დარიცხული გადასახადის და ჯარიმის შემცირება, როგორც დამატებული ღირებულების, ასევე საშემოსავლო გადასახადებში.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-9 ნაწილის ,,ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. ამავე მუხლის მე-4 ნაწილის თანახმად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს. \nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nშემოსავლების სამსახურის 12.01.2023 წლის №256 ბრძანებით ამ ნაწილში საჩივარი ნაწილობრივ დაკმაყოფილდა. პირველი სადავო საკითხის შესწავლის შედეგების გათვალისწინებით აუდიტის დეპარტამენტს დაევალა არაპირდაპირი მეთოდით დადგენილ შემოსავალსა და დეკლარირებულ შემოსავალს შორის გამოვლენილი სხვაობის ხელფასად განხილვის საკითხი შეისწავლოს შემოსავლების სამსახურის უფროსის 8.07.2019 წლის №22708 ბრძანებით დამტკიცებული „ცალკეულ შემთხვევებში პირის საგადასახადო ვალდებულებების განსაზღვრის მიზნით მეთოდური მითითებების“ (დანართი №9) შესაბამისად და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება).\nზემოაღნიშნული სამართლებრივი ნორმებისა და ფაქტობრივი გარემოებების გათვალისწინებით, საბჭოს მიაჩნია, რომ არ არსებობს აღნიშნული გადაწვეტილებისგან განსხვავებული გადაწყვეტილების მიღების საფუძველი. \n\n\n3. დაკისრებული სანქციისგან გათავისუფლება\nფაქტების აღწერა/დარიცხვის საფუძვლები\nშემოწმების აქტის მიხედვით გადასახადის გადამხდელს დაეკისრა ჯარიმა - 32 739,2 ლარი, ასევე საურავი - 12 101,89 ლარი. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 43-ე მუხლის მე-4 ნაწილზე, 269- ე მუხლის პირველ და მე-7 ნაწილებზე, 270-ე მუხლის პირველ და მე-2 ნაწილებზე, 275-ე მუხლზე, 291- ე მუხლზე, 272-ე მუხლის პირველ ნაწილზე, ფაქტობრივ გარემოებებზე და მიზანშეწონილად არ მიაჩნია საგადასახადო კოდექსის 269-ე მუხლის მე-7 ნაწილის გამოყენება.\n\n\nმომჩივნის არგუმენტაცია\nმომჩივანი ითხოვს ჯარიმის პატიებას საგადასახადო კოდექსის 269-ე მუხლის მე-7 ნაწილის შესაბამისად.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 269-ე მუხლის პირველი ნაწილის თანახმად, საგადასახადო სამართალდარღვევად ითვლება პირის მართლსაწინააღმდეგო ქმედება (მოქმედება ან უმოქმედობა), რომლისთვისაც ამ კოდექსით გათვალისწინებულია პასუხისმგებლობა. საგადასახადო სამართალდარღვევისათვის პირს პასუხისმგებლობა შეიძლება დაეკისროს მხოლოდ ამ კოდექსით დადგენილი საფუძვლითა და წესით.\nსაგადასახადო კოდექსის 270-ე მუხლის პირველი ნაწილის თანახმად, საგადასახადო სანქცია არის პასუხისმგებლობის ზომა ჩადენილი საგადასახადო სამართალდარღვევისათვის.\nამავე კოდექსის 275-ე მუხლის მე-2 ნაწილის თანახმად, საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, იწვევს დაჯარიმებას შემცირებული გადასახადის თანხის 50 პროცენტის ოდენობით.\nსაგადასახადო კოდექსის 291-ე მუხლის თანახმად, პირის მიერ ამ კოდექსით გათვალისწინებული ვალდებულების შეუსრულებლობა, რისთვისაც ამავე კოდექსით გათვალისწინებულია პასუხისმგებლობა, მაგრამ არ არის განსაზღვრული ჯარიმის ოდენობა, იწვევს დაჯარიმებას 100 ლარის ოდენობით.\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით. \nსაბჭო ყურადღებას ამახვილებს ფაქტობრივ გარემოებაზე, რომ გადასახადის გადამხდელს არასრულად ჰქონდა შესრულებული საგადასახადო ვალდებულებები. ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, არ არსებობს საგადასახადო კოდექსის 269-ე მუხლის მე-7 ნაწილის გამოყენების და მომჩივნის ჯარიმებისგან გათავისუფლების საფუძველი.\n\n\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n\n\n1. საჩივარი არ დაკმაყოფილდეს;\n2.გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n29\n\nდოკუმენტის დათვალიერება\n\ninfohub@rs.ge",
    "title": "Document 611fcc98-d9c3-4ab8-8727-98101e28a635"
  }
}