{
  "id": "530ca821-63e9-44c6-ac28-cce6caa57256",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20459/2/2023\n07 თებერვალი 2024\nდოკუმენტის #:\n20459/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n26 იანვარი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ქონების გადასახადის გადამხდელი და დაბეგვრის ობიექტი, ქონების გადასახადის გამოანგარიშება და გადახდა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№20459/2/2023\n26 იანვარი 2024 \n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „-----------“ (ს/ნ --------------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 1.12.2023 წელს განიხილა და მიიღო გადაწყვეტილება შპს „---------“-ის 2.08.2023 წელს რეგისტრირებულ საჩივარზე (რეგისტრაციის №20459/2/2023).\n\n\nდავის საგანი: \n1. ბეტონის წარმოების ნაწილში საგადასახადო ვალდებულებების განსაზღვრა არაპირდაპირი მეთოდით;\n2. ქონების გადასახადის დარიცხვის მართლზომიერება;\n3.საწვავის ეკონომიკურ საქმიანობასთან დაუკავშირებელ ხარჯად მიჩნევა, მოგების გადასახადით დაბეგვრა და დღგ-ის ჩათვლებში გაუთვალისწინებლობა.\n\n\nგასაჩივრებული გადაწყვეტილება: \n1. აუდიტის დეპარტამენტის 2.06.2023 წლის №006-220 საგადასახადო მოთხოვნა;\n2. შემოსავლების სამსახურის 21.07.2023 წლის №17801 ბრძანება.\n\n\nდარიცხული თანხა: 304 745 ლარი. \nმათ შორის:\nგადასახადი - 170 970\nდღგ - 62 189\nმოგების გადასახადი - 11 094\nსაშემოსავლო გადასახადი - 97 080\nქონების გადასახადი - 586\nქონების გადასახადი (სასოფლო მიწა) - 21\nჯარიმა - 84 990\nსაურავი - 48 785 \n\n\nპროცედურული გარემოებები \nმომჩივნის საქმიანობაა ბეტონის წარმოება და ღორღიანი და ქვიშოვანი კარიერების დამუშავება. კომპანია ქალაქ ------ში ახდენს ბეტონის წარმოებას და რეალიზაციას, ასევე -------სის მუნიციპალიტეტში, სოფელ -------ში აღებული აქვს სასარგებლო წიაღისეულის მოპოვების ლიცენზია.\nაუდიტის დეპარტამენტის მიერ ჩატარდა გადასახადის გადამხდელის საქმიანობის 24.07.2020 წლიდან 1.07.2022 წლამდე საანგარიშო პერიოდების კამერალური საგადასახადო შემოწმება. შემოწმების შედეგები აისახა აუდიტის დეპარტამენტის 31.05.2023 წლის საგადასახადო შემოწმების აქტში, რომლის საფუძველზე გამოიცა 2.06.2023 წლის №12282 ბრძანება და №006-220 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 21.07.2023 წლის №17801 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nსადავო საკითხები:\n1. ბეტონის წარმოების ნაწილში საგადასახადო ვალდებულებების განსაზღვრა არაპირდაპირი მეთოდით\nფაქტების აღწერა\nაღებული ლიცენზიის ფარგლებში კომპანია ახდენს ბალასტის მოპოვებას და სხვადასხვა ნედლეულის წარმოებას (ქვიშა, ღორღი, კენჭი, ლამი). შესამოწმებელ პერიოდში კომპანია ახორციელებს, როგორც მოპოვებული ნედლეულის რეალიზაციას, ასევე მოპოვებულ ნედლეულს იყენებს საკუთარი ბეტონის წარმოებისთვის.\nშემოწმების პროცესში გადამხდელის მიერ მიწოდებული ბუღალტრული პროგრამის მიხედვით (ორისი), კომპანიას უფიქსირდება სასაქონლო მატერიალური-ფასეულობების არარეალური ნაშთები (ცემენტი, ბეტონი), ხოლო ბეტონის საწარმოებლად ჩამოწერს არარეალური რაოდენობის ნედლეულს (ცემენტი). ასევე შესამოწმებელ პერიოდში არის ორჯერ დაჯარიმებული ზედნადების გარეშე საქონლის ტრანსპორტირებისათვის. საგადასახადო კოდექსის 73-ე მუხლის საფუძველზე, ამ ნაწილში მომჩივნის საგადასახადო ვალდებულებები განისაზღვრა არაპირდაპირი მეთოდით. კერძოდ, გაანგარიშდა კომპანიის მიერ შესამოწმებელ პერიოდში შეძენილი ცემენტის რაოდენობა და თუ რა რაოდენობის ცემენტი დაჭირდებოდა ბეტონის წარმოებისთვის. ბეტონის საწარმოებლად შემოწმების მიერ გამოყენებულ იქნა საქართველოს ფინანსთა სამინისტროს საგამოძიებო სამსახურიდან მიწოდებული გადამხდელის კალკულაციები, რომელიც თანხვედრაშია (იმავე ტერიტორიულ ერთეულზე) სსიპ ლევან სამხარაულის სახელობის სასამართლო ექსპერტიზის ეროვნული ბიუროს მიერ ჩატარებულ საინჟინრო დასკვნასთან (ბეტონის წარმოებისთვის საჭირო ნედლეულის კალკულაციებთან დაკავშირებით). ცემენტის საბოლოო ნაშთად გამოყენებულია შემოწმებით დადგენილი ცემენტის ნაშთი.\nზემოაღნიშნულიდან გამომდინარე, შეძენილი სასაქონლო-მატერიალური ფასეულობებისა და შემოწმებით განსაზღვრული გამოსავლიანობის გათვალისწინებით გაანგარიშდა საწარმოს მიერ შესამოწმებელ პერიოდში წარმოებული მზა ბეტონის რაოდენობა, რომელიც აღემატება გადამხდელის მიერ დოკუმენტურად რეალიზებული პროდუქციის მოცულობას. მზა ბეტონის გაანგარიშებისას გათვალისწინებულ იქნა თუ რომელი მარკის და რა რაოდენობის ბეტონი იქნა რეალიზებული და სმფ-ები წარმოებაში ჩართულ იქნა რეალიზებული ბეტონის სახეობების პროპორციულად.\nდამატებით გამოვლენილი მზა პროდუქცია ჩაითვალა რეალიზებულად გადამხდელის დოკუმენტურად დადასტურებული ფასით. აღნიშნულის გათვალისწინებით, გაიზარდა საწარმოს დღგით დასაბეგრი ბრუნვა, აგრეთვე შემოწმებით დამატებით გამოვლენილი შემოსავალი განხილულ იქნა ანგარიშვალდებული პირის მიერ მიღებულ ხელფასად და დაიბეგრა გადახდის წყაროსთან საშემოსავლო გადასახადით საგადასახადო კოდექსის 101-ე და 154-ე მუხლების შესაბამისად. გადასახადის გადამხდელს დაერიცხა დღგ და საშემოსავლო გადასახადი, ასევე, დაეკისრა საგადასახადო კოდექსის 275-ე მუხლით დადგენილი ჯარიმა.\nშემოსავლების სამსახურის გადაწყვეტილების შინაარსი შემოსავლების სამსახურმა იხელმძღვანელა საგადასახადო კოდექსის 136-ე მუხლით, 73-ე მუხლის მე-5 ნაწილით, ამავე მუხლის მე-9 ნაწილის „ბ“ ქვეპუნქტით, 49-ე მუხლის პირველი ნაწილის „ე“ ქვეპუნქტით, 61-ე მუხლის მე-3 ნაწილით, 2021 წლის პირველ იანვრამდე მოქმედი საგადასახადო კოდექსის 160-ე მუხლის პირველი ნაწილის „ა“ ქვეპუნქტით და 161-ე მუხლის პირველი ნაწილის „ა.ბ.დ“ ქვეპუნქტით, 2021 წლის პირველი იანვრიდან მოქმედი საგადასახადო კოდექსის 158-ე მუხლის პირველი ნაწილით, 159-ე მუხლის პირველი ნაწილის „ა“ და „ბ“ ქვეპუნქტებით, 163-ე მუხლის პირველი და მე-2 ნაწილებით, 164-ე მუხლის პირველი ნაწილით, 101-ე მუხლის პირველი ნაწილით, 154-ე მუხლის პირველი ნაწილის „ა“ ქვეპუნქტით.\nშემოსავლების სამსახურმა აღნიშნა, რომ გადასახადის გადამხდელი ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა საგადასახადო ვალდებულებები განსაზღვრული არამართლზომიერად, ხოლო დავის წარმოების პროცესში არ ყოფილა წარდგენილი მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს.\nზემოაღნიშნულიდან გამომდინარე, შემოწმებით, განხორციელებული დარიცხვა შესაბამისობაშია კანონმდებლობასთან, საჩივარი დაუსაბუთებელია და არ არსებობს მისი დაკმაყოფილების სამართლებრივი საფუძველი.\n\n\nმომჩივნის არგუმენტაცია \nგაუგებარია რა მონაცემების საფუძველზე დადგინდა აუდიტის დეპარტამენტის მიერ ცემენტის ნაშთი, ასე უპირობოდ, რომ არის დაფიქსირებული არარეალურ ნაშთად, ასევე ბეტონის წარმოების გაზრდა მხოლოდ ერთი პარამეტრის (ცემენტის) მიხედვით.\nკომპანიის საბუღალტრო აღრიცხვა-ანგარიშგება მიმდინარეობს საბუღალტრო პროგრამა „ორისში“, სადაც დეტალურად არის აღრიცხული საქონლის, ნედლეულის და მასალების აღრიცხვა, ასევე დადგენილია ერთეული პროდუქციის (ბეტონის) საწარმოებლად გამოსაყენებელი მასალების და ნედლეულის ნორმები, რის საფუძველზეც ხდება ბეტონის წარმოება და შესაბამისად წარმოებული ბეტონის რეალიზაცია.\nაუდიტის დეპარტამენტმა რატომღაც დააფიქსირა, რომ საწარმოში არ არის ბუღალტრული აღრიცხვა, ასეთი დასკვნის უფლება მას არ ჰქონდა, ვინაიდან კომპანიის ბუღალტრული აღრიცხვა სრულად შეესაბამება მოქმედ კანონმდებლობას, აქედან გამომდინარე, აუდიტის დეპარტამენტი მიზანმიმართულად აფიქსირებს ტყუილს, რომ გადავიდეს საგადასახადო კოდექსის 73-ე მუხლზე და გადასახადები გაიანგარიშოს არაპირდაპირი მეთოდით, ხოლო შემდგომ იშველიებს სამხარაულის საექსპერტო დასკვნას ბეტონის წარმოების ნორმებთან დაკავშირებით, ხოლო აღნიშნული დასკვნა არც შემოწმების აქტს არ ერთვის და სრულიად შესაძლებელია არც არსებობდეს, კომპანიის წარმოებულ ბეტონზე გამოყენებაში ჰქონდა მის მიერ დაწესებული და ნორმად დამტკიცებული მასალის ხარჯების ნორმები, რომლის მიხედვითაც მიმდინარეობს ბეტონის წარმოება, აღნიშნული ნორმებით წარმოებული ბეტონი ასახულია საბუღალტრო პროგრამაში.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის მიხედვით, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე. საგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე), თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 49-ე მუხლის პირველი ნაწილის „ე“ ქვეპუნქტის შესაბამისად, საგადასახადო ორგანოებს უფლება აქვთ დამოუკიდებლად განსაზღვრონ გადასახადის გადამხდელის საგადასახადო ვალდებულების მოცულობა საგადასახადო ორგანოში არსებული ინფორმაციით (მათ შორის, გადასახადის გადამხდელის დანახარჯების შესახებ) ან შედარების მეთოდით – სხვა ამგვარი გადასახადის გადამხდელების შესახებ ინფორმაციის ანალიზის საფუძველზე, თუ გადასახადის გადამხდელი არ წარადგენს საგადასახადო კონტროლის განსახორციელებლად საჭირო სააღრიცხვო დოკუმენტაციას ან დადგენილი წესის დარღვევით აწარმოებს ბუღალტერიას, აგრეთვე ამ კოდექსით გათვალისწინებულ სხვა შემთხვევებში.\nსაგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\n2021 წლის პირველ იანვრამდე მოქმედი საგადასახადო კოდექსის 160-ე მუხლის „ა“ ქვეპუნქტის მიხედვით, დღგ-ით დაბეგვრის ობიექტია დასაბეგრი ოპერაცია.\n2021 წლის პირველ იანვრამდე მოქმედი საგადასახადო კოდექსის 161-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. ა.ა) დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა; ა.ბ) დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი, მაგრამ: ა.ბ.დ) არაუგვიანეს მისაწოდებელი საქონლის/გასაწევი მომსახურების საკომპენსაციო თანხის/თანხის ნაწილის გადახდის მომენტისა, თუ თანხის გადახდა ხორციელდება საქონლის მიწოდებამდე/მომსახურების გაწევამდე, გარდა ამ ნაწილის „ა.ბ.ბ“ და „ა.ბ.გ“ ქვეპუნქტებით გათვალისწინებული შემთხვევებისა.\n2021 წლის პირველი იანვრიდან მოქმედი საგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების შესაბამისად, დღგ-ით დასაბეგრი ოპერაციებია:\nა) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება;\nბ) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ მომსახურების გაწევა.\n2021 წლის პირველი იანვრიდან მოქმედი საგადასახადო კოდექსის 163-ე მუხლის პირველი და მე-2 ნაწილების თანახმად: 1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული. 2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\n2021 წლის პირველი იანვრიდან მოქმედი საგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nსადავო საკითხზე წარმოდგენილია აუდიტის დეპარტამენტის 25.09.2023 წლის №95492-21-14 წერილი, საიდანაც ირკვევა, რომ კომპანიას აქვს სასარგებლო წიაღისეულის მოპოვების ლიცენზია. აღებული ლიცენზიის ფარგლებში ახდენს ბალასტის მოპოვებას და სხვადასხვა ნედლეულის წარმოებას. კომპანია ახორციელებს, როგორც მოპოვებული ნედლეულის რეალიზაციას, ასევე მოპოვებულ ნედლეულს იყენებს საკუთარი ბეტონის წარმოებისთვის. შემოწმების პროცესში გადამხდელის მიერ მოწოდებული ბუღალტრული პროგრამის მიხედვით (ორისი), კომპანიას უფიქსირდება სასაქონლო მატერიალური-ფასეულობების ცემენტის და მზა ბეტონის არარეალური ნაშთები, ხოლო ბეტონის საწარმოებლად ჩამოწერს არარეალური რაოდენობის ნედლეულს (ცემენტს). გადამხდელი შესამოწმებელ პერიოდში ორჯერაა დაჯარიმებული ზედნადების გარეშე საქონლის ტრანსპორტირებისათვის. შემოწმებამ იხელმძღვანელა სსკ-ის 73-ე მუხლის მიხედვით გათვალისწინებული არაპირდაპირი მეთოდის გამოყენებით. კერძოდ, გაანგარიშებულ იქნა კომპანიის მიერ შესამოწმებელ პერიოდში შეძენილი ცემენტის რაოდენობა და თუ რა რაოდენობის ცემენტი დაჭირდებოდა ბეტონის წარმოებისთვის. ბეტონის საწარმოებლად შემოწმების მიერ გამოყენებულ იქნა საქართველოს ფინანსთა სამინისტროს საგამოძიებო სამსახურიდან მოწოდებული გადამხდელის კალკულაციები, რომელიც თანხვედრაშია (იმავე ტერიტორიულ ერთეულზე) ლევან სამხარაულის სასამართლო ექსპერტიზის ეროვნული ბიუროს მიერ ჩატარებულ №----- საინჟინრო დასკვნასთან (ბეტონის წარმოებისთვის საჭირო ნედლეულის კალკულაციებთან დაკავშირებით). ცემენტის საბოლოო ნაშთად გამოყენებულ იქნა შემოწმებით დადგენილი ცემენტის ნაშთი. ზემოაღნიშნულიდან გამომდინარე, შეძენილი სასაქონლო მატერიალური-ფასეულობებისა და შემოწმებით განსაზღვრული გამოსავლიანობის გათვალისწინებით გაანგარიშებულ იქნა საწარმოს მიერ შესამოწმებელ პერიოდში წარმოებული მზა ბეტონის რაოდენობა, რომელიც აღემატება გადამხდელის მიერ დოკუმენტურად რეალიზებული პროდუქციის მოცულობას. შემოწმების მიერ მზა ბეტონის გაანგარიშებისას გათვალისწინებულ იქნა თუ რომელი მარკის რა რაოდენობის ბეტონი იქნა რეალიზებული და სმფ-ები წარმოებაში ჩართულ იქნა რეალიზებული ბეტონის სახეობების პროპორციულად. შემოწმებით დამატებით გამოვლენილი მზა პროდუქცია ჩაითვალა რეალიზებულად გადამხდელის დოკუმენტურად დადასტურებული ფასით. გაიზარდა საწარმოს დღგ-ით დასაბეგრი ბრუნვა, აგრეთვე შემოწმებით დამატებით გამოვლენილი შემოსავალი განხილულ იქნა ანგარიშვალდებული პირის, საწარმოს დირექტორის მიერ მიღებულ ხელფასად და დაექვემდებარა საშემოსავლო გადასახადით დაბეგვრას.\nსაბჭოს სხდომაზე სადავო საკითხის ზეპირი განხილვისას მომჩივნის წარმომადგენელმა ზოგადად ისაუბრა და ვერ შეძლო დასახელებული არგუმენტების დოკუმენტურად დადასტურებული შესაბამისი მტკიცებულებების წარმოდგენა, რაც შემოწმებისას დადგენილი ზემოაღნიშნული გარემოებების შეცვლის და ამ ნაწილში შემოწმების აქტით დარიცხული თანხების შემცირების საფუძველი გახდებოდა.\nმხარეთა არგუმენტების, სადავო საქმეზე არსებული მასალების შესწავლის/შეფასების და ზემოაღნიშნული ფაქტობრივი გარემოებების გათვალისწინებით, საბჭოს მიაჩნია, რომ ამ ნაწილში მომჩივნის საგადასახადო ვალდებულები განსაზღვრულია მართებულად და არ არსებობს საჩივრის დაკმაყოფილების საფუძველი.\n\n\n2. ქონების გადასახადის დარიცხვის მართლზომიერება \nფაქტების აღწერა\nაუდიტის დეპარტამენტის 31.05.2023 წლის საგადასახადო შემოწმების აქტის მიხედვით, საწარმოს სააღრიცხვო და დეკლარირებული მონაცემების ანალიზით ირკვევა, რომ საწარმოს აქვს ძირითადი საშუალებები, კერძოდ: ბეტონის საწარმოო დანადგარები, ოფისის აღჭურვილობა და სხვა. აღრიცხული ძირითადი საშუალებები საწარმოს სრულად არ აქვს დაბეგრილი ქონების გადასახადით. საგადასახადო კოდექსის 201-ე და 202-ე მუხლების შესაბამისად, საწარმოს დაერიცხა ქონების გადასახადი და დაეკისრა საგადასახადო კოდექსის 275-ე მუხლით განსაზღვრული ჯარიმა.\n\n\nშემოსავლების სამსახურის გადაწყვეტილების შინაარსი \nშემოსავლების სამსახურმა იხელმძღვანელა საგადასახადო კოდექსის 201-ე მუხლის პირველი ნაწილის „ა.ა“ ქვეპუნქტით, 202-ე მუხლის პირველი ნაწილით, 205-ე მუხლის მე-2 ნაწილით და აღნიშნა, რომ გადასახადის გადამხდელი ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა საგადასახადო ვალდებულებები განსაზღვრული არამართლზომიერად, ხოლო დავის წარმოების პროცესში არ ყოფილა წარმოდგენილი მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს.\nზემოაღნიშნულიდან გამომდინარე, შემოწმებით, განხორციელებული დარიცხვა შესაბამისობაშია კანონმდებლობასთან, საჩივარი დაუსაბუთებელია და არ არსებობს მისი დაკმაყოფილების სამართლებრივი საფუძველი.\n\n\nმომჩივნის არგუმენტაცია \nმომჩივანი ამ ნაწილში არგუმენტებს არ წარმოადგენს.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 201-ე მუხლის პირველი ნაწილის „ა.ა“ ქვეპუნქტის თანახმად, ქონების გადასახადის გადამხდელია რეზიდენტი საწარმო/ორგანიზაცია მის ბალანსზე ძირითად საშუალებად ან/და საინვესტიციო ქონებად აღრიცხულ აქტივებზე, დაუმონტაჟებელ მოწყობილობებზე, დაუმთავრებელ მშენებლობაზე, აგრეთვე მის მიერ ლიზინგით გაცემულ ქონებაზე.\nსაგადასახადო კოდექსის 202-ე მუხლის პირველი ნაწილის თანახმად, საწარმოსთვის/ორგანიზაციისთვის ქონების გადასახადის წლიური განაკვეთი განისაზღვრება დასაბეგრი ქონების ღირებულების არა უმეტეს 1 პროცენტის ოდენობით. ამ ნაწილის მიზნებისათვის დასაბეგრი ქონების ღირებულება არის საშუალო წლიური საბალანსო ნარჩენი ღირებულება (გამოიანგარიშება კალენდარული წლის დასაწყისისა და ბოლოსთვის აქტივების საშუალო ღირებულების მიხედვით).\nშემოწმების პროცესში საწარმოს სააღრიცხვო და დეკლარირებული მონაცემების ანალიზის შედეგად დადგინდა, რომ საწარმოს ძირითადი საშუალებები (ბეტონის საწარმოო დანადგარები, ოფისის აღჭურვილობა და სხვა) სრულად არ აქვს დაბეგრილი ქონების გადასახადით. შესაბამისად, საგადასახადო კოდექსის 201-ე და 202-ე მუხლების საფუძველზე, საწარმოს დაერიცხა ქონების გადასახადი.\nმომჩივანი არ წარმოადგენს არგუმენტებს ან რაიმე მტკიცებულებას, რაც შემოწმებით დადგენილი გარემოებების შეცვლის და ამ ნაწილში შემოწმების აქტით დარიცხული თანხების შემცირების საფუძველი გახდებოდა. \nაღნიშნულიდან გამომდინარე, საბჭოს მიაჩნია, რომ ამ ნაწილში მომჩივნის საგადასახადო ვალდებულები განსაზღვრულია მართებულად და არ არსებობს საჩივრის დაკმაყოფილების საფუძველი.\n\n\n3. საწვავის ეკონომიკურ საქმიანობასთან დაუკავშირებელ ხარჯად მიჩნევა, მოგების გადასახადით დაბეგვრა და დღგ-ის ჩათვლებში გაუთვალისწინებლობა\nფაქტების აღწერა\nსაწარმოს ანგარიშ-ფაქტურებით შეძენილი აქვს 492 985 ლარის (201 311 ლიტრი) საწვავი, ძირითადად დიზელი (200 890 ლიტრი), რაზეც ჩათვლილია დღგ 75 207 ლარი. შსს-დან მოწოდებული ინფორმაციით საწარმოს შესამოწმებელ პერიოდში რეგისტრირებული არ აქვს ავტოსატრანსპორტო საშუალება. შესამოწმებელი პერიოდის განმავლობაში პერიოდულად იჯარით აქვს აღებული ავტოსატრანსპორტო საშუალებები.\nშემოსავლების სამსახურის გადასახადების ადმინისტრირების საინფორმაციო სისტემის მონაცემების და გადამხდელის სხვა ინფორმაცია-დოკუმენტაციის ანალიზით დგინდება, რომ საწვავზე გაწეული ხარჯი არსებითად შეუსაბამოა საწარმოს მიერ განხორციელებულ ოპერაციებთან. ამასთან, გადასახადის გადამხდელის მიერ წარმოდგენილი საწვავის ჩამოწერებით კომპანია იჯარით აღებულ ავტოსატრანსპორტო საშუალებებზე ჩამოწერს არარეალურ საწვავს.\nსაგადასახადო კოდექსის 49-ე, 73-ე, 97-ე და 175-ე მუხლების მიხედვით, ეკონომიკურ საქმიანობაში/დღგ-ით დასაბეგრ ოპერაციაში გამოყენებული საწვავის მოცულობის განსაზღვრის მიზნით, არაპირდაპირი მეთოდით განსაზღვრულ იქნა საწარმოს საწვავის ხარჯი, იჯარით სარგებლობაში არსებული სატრანსპორტო საშუალებების განხორციელებული რეისების და ტიპის მიხედვით. გამოვლენილი სხვაობა დაკვალიფიცირდა არაეკონომიკურ ხარჯად და შესაბამისი საქონელი/საწვავი მიჩნეულ იქნა, რომ არ არის გამოყენებული დღგ-ით დასაბეგრ ოპერაციებში. ამ ნაწილში გაუქმდა მიღებული ჩათვლები, საწარმოს დაერიცხა დღგ, ხოლო ხარჯები რომლებიც არ არის დაკავშირებული ეკონომიკურ საქმიანობასთან დაიბეგრა მოგების გადასახადით. ასევე, დაეკისრა შესაბამისი ჯარიმა.\n\n\nშემოსავლების სამსახურის გადაწყვეტილების შინაარსი \nშემოსავლების სამსახურმა იხელმძღვანელა საგადასახადო კოდექსის 136-ე მუხლით, 73-ე მუხლის მე-5 ნაწილით, ამავე მუხლის მე-9 ნაწილის „ბ“ ქვეპუნქტით, 49-ე მუხლის პირველი ნაწილის „ე“ ქვეპუნქტით, 61-ე მუხლის მე-3 ნაწილით, 1.01.2021 წლამდე მოქმედი საგადასახადო კოდექსის 173-ე მუხლის პირველი ნაწილით, 174-ე მუხლის პირველი ნაწილის „ა“ ქვეპუნქტით და ამავე მუხლის მე-2 ნაწილის „ა“ ქვეპუნქტით, 1.01.2021 წლიდან მოქმედი საგადასახადო კოდექსის 174-ე მუხლის პირველი, მე-2 და მე-3 ნაწილებით, 175-ე მუხლის პირველი ნაწილის „ა“ ქვეპუნქტით, საგადასახადო კოდექსის 97-ე მუხლის პირველი ნაწილის „ბ“ ქვეპუნქტით, 982 მუხლის პირველი ნაწილის „ბ“ ქვეპუნქტით.\nშემოსავლების სამსახურმა აღნიშნა, რომ გადასახადის გადამხდელი ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა საგადასახადო ვალდებულებები განსაზღვრული არამართლზომიერად, ხოლო დავის წარმოების პროცესში არ ყოფილა წარმოდგენილი მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს.\nზემოაღნიშნულიდან გამომდინარე, შემოწმებით, განხორციელებული დარიცხვა შესაბამისობაშია კანონმდებლობასთან, საჩივარი დაუსაბუთებელია და არ არსებობს მისი დაკმაყოფილების სამართლებრივი საფუძველი.\n\n\nმომჩივნის არგუმენტაცია \nმომჩივნის განცხადებით, კომპანიის მიერ თავისივე ნაწარმოები საქონელი (ბეტონი, საშენი მასალები) სატრანსპორტო გადაზიდვა შესრულებულია #--- რეისით ძირითადად -----ის რ-ნი სოფ. -----დან ------სში, აღნიშნულ გადაზიდვებზე სრულად იქნა გამოყენებული კომპანიის მიერ შეძენილი საწვავი და საწვავის გამოყენება სრულ შესაბამისობაშია ავტოტრანსპორტის ტექნიკურ მონაცემებთან, ხოლო აუდიტის დეპარტამენტმა, რის საფუძველზე მოახდინა გაანგარიშება და რის საფუძველზე დაასკვნა, რომ საწვავის ხარჯვა მიაკუთვნა არაეკონომიკურ ხარჯებს, აღნიშნულზე შემოწმების აქტში დაფიქსირებულია მხოლოდ ზეპირი მსჯელობა რომელსაც არ გააჩნია საფუძველი, აქედან გამომდინარე, უნდა გაუქმდეს ამ მიზეზით დამატებით დარიცხული გადასახადები. \nაღნიშნულ პოზიციასთან დაკავშირებით შემოსავლების სამსახურის 2023 წლის 21 ივლისის №17801 ბრძანებაში დაფიქსირებულია, ვინაიდან შემოსავლების სამსახურის გადასახადების ადმინისტრირების საინფორმაციო სისტემის და გადამხდელის მიერ წარმოდგენილი ინფორმაცია დოკუმენტაციის მონაცემების ანალიზით საწარმოს მიერ საწვავზე გაწეული ხარჯი არსებითად შეუსაბამოა საწარმოს მიერ განხორციელებულ ოპერაციებთან, გამოვლენილი სხვაობა დაკვალიფიცირდა არაეკონომიკურ ხარჯად და მიჩნეულ იქნა, რომ შესაბამისი საქონელი/საწვავი არ იყო გამოყენებული დღგ-ით დასაბეგრ ოპერაციებში. ზემოაღნიშნულის შესაბამისად, შემოსავლების სამსახური განმარტავს, რომ საწარმოს მიერ შეძენილი საწვავის ნაწილის ეკონომიკურ საქმიანობასთან დაუკავშირებელ ხარჯად განხილვა და ამ საფუძვლით მოგების გადასახადით დაბეგვრა, ასევე, ჩათვლილი დღგ-ის თანხის გაუქმება მართლზომიერია“. საწარმომ (ბეტონის, ნედლეულის მწარმოებელმა და გადამზიდავმა) საწვავი გამოიყენა არაეკონომიკურ საქმიანობაში? როგორ და რის საფუძველზე დადგინდა, ასეთი არალოგიკური გადაწყვეტილება, მით უმეტეს არაპირდაპირი მეთოდით გაზარდეს ბეტონის წარმოება, თუ ბეტონის წარმოება გაიზარდა მისი ტრანსპორტირებაც განხორციელდა. ასე, რომ საწვავის არაეკონომიკურ საქმიანობაში გამოყენება წარმოადგენს არასწორ გადაწყვეტილებას და უნდა აღდგეს ყველა ჩასათვლელი დღგ და გადაანგარიშდეს ამ დარღვევაზე დამატებით დარიცხული გადასახადები.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის მიხედვით, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე), თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 49-ე მუხლის პირველი ნაწილის „ე“ ქვეპუნქტის შესაბამისად, საგადასახადო ორგანოებს უფლება აქვთ დამოუკიდებლად განსაზღვრონ გადასახადის გადამხდელის საგადასახადო ვალდებულების მოცულობა საგადასახადო ორგანოში არსებული ინფორმაციით (მათ შორის, გადასახადის გადამხდელის დანახარჯების შესახებ) ან შედარების მეთოდით – სხვა ამგვარი გადასახადის გადამხდელების შესახებ ინფორმაციის ანალიზის საფუძველზე, თუ გადასახადის გადამხდელი არ წარადგენს საგადასახადო კონტროლის განსახორციელებლად საჭირო სააღრიცხვო დოკუმენტაციას ან დადგენილი წესის დარღვევით აწარმოებს ბუღალტერიას, აგრეთვე ამ კოდექსით გათვალისწინებულ სხვა შემთხვევებში. საგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\nსაგადასახადო კოდექსის 97-ე მუხლის პირველი ნაწილის „ბ“ ქვეპუნქტის თანახმად, რეზიდენტი საწარმოს (გარდა ამ მუხლის მე-2 და მე-8−91 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის.\nსაგადასახადო კოდექსის 982 მუხლის პირველი ნაწილის „ბ“ ქვეპუნქტის თანახმად, ამ მუხლის მიზნებისათვის ხარჯს, რომელიც ეკონომიკურ საქმიანობასთან დაკავშირებული არ არის, მიეკუთვნება ხარჯი, რომლის გაწევის მიზანი არ არის მოგების, შემოსავლის ან კომპენსაციის მიღება.\n1.01.2021 წლამდე მოქმედი საგადასახადო კოდექსის 173-ე მუხლის პირველი ნაწილის თანახმად, დღგ-ის ჩათვლა არის დღგ-ის გადამხდელად რეგისტრირებული პირის უფლება, შეიმციროს გადასახდელი დღგ-ის თანხა მიღებული ჩათვლის დოკუმენტების საფუძველზე, გარდა ამ კარით გათვალისწინებული შემთხვევებისა.\n1.01.2021 წლამდე მოქმედი საგადასახადო კოდექსის 174-ე მუხლის პირველი ნაწილის თანახმად, დღგ-ის ჩასათვლელი თანხა არის დღგ-ის თანხა, რომელიც გადახდილია ან გადასახდელია ჩათვლის დოკუმენტების მიხედვით, მათ შორის, დღგ-ის რეგისტრაციის ძალაში შესვლის მომენტისათვის არსებულ სასაქონლო-მატერიალური ფასეულობის ნაშთზე. ამავე მუხლის მე-2 ნაწილის „ა.ა“ ქვეპუნქტის თანახმად, დღგ-ის ჩათვლა ხორციელდება მხოლოდ იმ შემთხვევაში, თუ საქონელი ან/და მომსახურება გამოიყენება ან გამოყენებული იქნება დასაბეგრ ოპერაციებში, გარდა ჩათვლის უფლების გარეშე გათავისუფლებული დასაბეგრი ოპერაციებისა.\n1.01.2021 წლიდან მოქმედი საგადასახადო კოდექსის 174-ე მუხლის პირველი ნაწილის თანახმად, დღგ-ის ჩათვლა არის დასაბეგრი პირის უფლება, შეიმციროს გადასახდელი დღგ-ის თანხა საქონლის მიწოდებასთან/მომსახურების გაწევასთან დაკავშირებული ხარჯის სხვადასხვა კომპონენტის ღირებულებაზე პირდაპირ მიკუთვნებული დღგ-ის თანხით.\nამავე მუხლის მე-2 ნაწილის თანახმად, დღგ-ის ჩათვლის უფლება წარმოიშობა ჩასათვლელი დღგის თანხის დარიცხვის ვალდებულების წარმოშობის (შესაბამისი ოპერაციის დღგ-ით დაბეგვრის) მომენტიდან. ამავე მუხლის მე-3 ნაწილის თანახმად, დღგ-ის ჩათვლის უფლება აქვს მხოლოდ დღგ-ის გადამხდელად რეგისტრირებულ დასაბეგრ პირს.\n1.01.2021 წლიდან მოქმედი საგადასახადო კოდექსის 175-ე მუხლის პირველი ნაწილის „ა“ ქვეპუნქტის თანახმად, თუ საქონელი/მომსახურება გამიზნულია ან გამოიყენება დღგ-ით დასაბეგრი ოპერაციის განხორციელებისთვის, დასაბეგრ პირს უფლება აქვს ჩაითვალოს საქართველოს ტერიტორიაზე სხვა დასაბეგრი პირისგან ამ საქონლის/მომსახურების შეძენისთვის გადახდილი/გადასახდელი დღგ.\nდადგენილია, რომ საწარმოს შესამოწმებელ პერიოდში რეგისტრირებული არ აქვს ავტოსატრანსპორტო საშუალება. შესამოწმებელი პერიოდის განმავლობაში პერიოდულად იჯარით აქვს აღებული ავტოსატრანსპორტო საშუალებები. შემოსავლების სამსახურის გადასახადების ადმინისტრირების საინფორმაციო სისტემის და გადამხდელის სხვა ინფორმაცია-დოკუმენტაციის მონაცემების ანალიზით, საწვავზე გაწეული ხარჯი არსებითად შეუსაბამოა საწარმოს მიერ განხორციელებულ ოპერაციებთან. ამასთან, გადასახადის გადამხდელის მიერ წარმოდგენილი საწვავის ჩამოწერებით კომპანია იჯარით აღებულ ავტოსატრანსპორტო საშუალებებზე ჩამოწერს არარეალურ საწვავს. ეკონომიკურ საქმიანობაში/დღგ-ით დასაბეგრ ოპერაციაში გამოყენებული საწვავის მოცულობის განსაზღვრის მიზნით, არაპირდაპირი მეთოდით განსაზღვრულ იქნა საწარმოს საწვავის ხარჯი, იჯარით სარგებლობაში არსებული სატრანსპორტო საშუალებების განხორციელებული რეისების და ტიპის მიხედვით. გამოვლენილი სხვაობა დაკვალიფიცირდა არაეკონომიკურ ხარჯად და შესაბამისი საქონელი/საწვავი მიჩნეულ იქნა, რომ არ არის გამოყენებული დღგ-ით დასაბეგრ ოპერაციებში. ამ ნაწილში გაუქმდა მიღებული ჩათვლები, საწარმოს დაერიცხა დღგ, ხოლო ხარჯები რომლებიც არ არის დაკავშირებული ეკონომიკურ საქმიანობასთან დაიბეგრა მოგების გადასახადით.\nსაბჭოს სხდომაზე სადავო საკითხის ზეპირ განხილვაზე მოპასუხე ორგანოს წარმომადგენელმა განმარტა, რომ ეკონომიკურ საქმიანობისათვის შეძენილი საწვავის გათვალისწინება განხორციელდა და მხოლოდ გარკვეული, შედარებით მცირე ნაწილი ჩაითვალა არაეკონომიკურ ხარჯად, რაც დაიბეგრა შესაბამისი გადასახადებით.\nმომჩივნის წარმომადგენელმა ზოგადად ისაუბრა და ვერ შეძლო დასახელებული არგუმენტების დოკუმენტურად დადასტურებული რაიმე სახის მტკიცებულების წარმოდგენა, რაც შემოწმებისას დადგენილი ზემოაღნიშნული გარემოებების შეცვლის და ამ ნაწილში შემოწმების აქტით დარიცხული თანხების შემცირების საფუძველი გახდებოდა.\nმხარეთა არგუმენტების, სადავო საქმეზე არსებული მასალების შესწავლის/შეფასების და ზემოაღნიშნული ფაქტობრივი გარემოებების გათვალისწინებით, საბჭოს მიაჩნია, რომ ამ ნაწილში მომჩივნის საგადასახადო ვალდებულები განსაზღვრულია მართებულად და არ არსებობს საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდასაბეგრი ქონება\nარაპირდაპირი მეთოდის გამოყენების საფუძვლები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n14\n\nდოკუმენტის დათვალიერება\n\ninfohub@rs.ge",
    "title": "Document 530ca821-63e9-44c6-ac28-cce6caa57256"
  }
}