{
  "id": "e0b13a46-19a9-4773-820e-cca15da46ec7",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №23096/2/2024\n13 სექტემბერი 2024\nდოკუმენტის #:\n23096/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n11 სექტემბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\n№23096/2/2024\n11 სექტემბერი 2024\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „------“ (ს/ნ „------“ )\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,1.08.2024 წელს განიხილა და მიიღო გადაწყვეტილება შპს „-------“-ის 16.05.2024 წელს რეგისტრირებულ საჩივარზე (რეგისტრაციის №23096/2/2024).\n\n\nდავის საგანი:\nშემოსავლების სამსახურის 27.12.2023 წლის №33117 ბრძანების აღსრულების შედეგები.\n\n\nგასაჩივრებული გადაწყვეტილება: \n1. აუდიტის დეპარტამენტის 29.03.2024 წლის №249-8 საგადასახადო მოთხოვნა;\n2. შემოსავლების სამსახურის 2.05.2024 წლის №10938 ბრძანება.\n\n\nდარიცხული თანხა: 182 020,02 ლარი.\nმათ შორის:\nგადასახადი - 110 491\nდღგ - 56 745\nსაშემოსავლო გადასახადი - 53 746\nჯარიმა - 55 035\nსაურავი - 16 494,02\n\n\nფაქტების აღწერა/დარიცხვის საფუძვლები\nაუდიტის დეპარტამენტის 29.09.2023 წლის გასვლითი საგადასახადო შემოწმების აქტით შემოწმებულია 28.12.2022 წლიდან 1.07.2023 წლამდე პერიოდი. შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 16.10.2023 წლის №249-22 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 27.12.2023 წლის №33117 ბრძანებით, განკარგვადი თანხის დირექტორზე გაცემულ ხელფასად განხილვის საკითხთან დაკავშირებით:\nა) გადასახადის გადამხდელს მიეცა წინადადება, ამ ბრძანების ჩაბარებიდან 15 კალენდარული დღის ვადაში, აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები;\nბ) დაევალა აუდიტის დეპარტამენტს, შეისწავლოს/გამოიკვლიოს წარდგენილი მტკიცებულებები (მ.შ. საჩივარზე თანდართული) და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება);\nდანარჩენ ნაწილში საჩივარი არ დაკმაყოფილდა.\nშემოსავლების სამსახურის 27.12.2023 წლის №33117 ბრძანების აღსრულების შედეგებზე შედგენილი აუდიტის დეპარტამენტის 27.03.2024 წლის დასკვნის მიხედვით, სადავო საკითხთან დაკავშირებით შპს „-------“-ის მიერ წარმოდგენილია ხარჯის ამსახველი დამატებითი დოკუმენტაცია, კერძოდ ინდ. მეწარმეებთან (მათ შორის მცირე ბიზნესის სტატუსის მქონე პირებთან და კომპანიაში დასაქმებულ პირებთან) გაფორმებული მიღება-ჩაბარების აქტები, ასევე დამფუძნებლის მიერ კაპიტალში განხორციელებული შენატანების შესახებ ინფორმაცია/დოკუმენტაცია. შემოწმების მიერ მოხდა წარდგენილი მასალების შესწავლა. კერძოდ, შემოსავლების სამსახურის გადასახადების ადმინისტრირების საინფორმაციო სისტემაში არსებული მონაცემების მიხედვით შესწავლილ იქნა ზემოაღნიშნული, გადამხდელად რეგისტრირებული, ფიზიკური პირების მონაცემები, მათ მიერ განხორციელებული ეკონომიკური საქმიანობის შესახებ ინფორმაცია და წარდგენილი დეკლარაციები, ამასთან აღმოჩნდა, რომ „მომსახურების გამწევი ფიზიკური პირი“ შესამოწმებელი პერიოდის განმავლობაში დასაქმებულია შპს „-------“-ში. განხორციელდა კაპიტალის ფორმირების შესახებ წარმოდგენილი კრების ოქმების ანალიზი და დადგინდა, რომ აღნიშნული უკვე გათვალისწინებული იყო შემოწმების ეტაპზე. საგადასახადო შემოწმების ეტაპზე შემოწმებამ იხელმძღვანელა საგადასახადო კოდექსის 73-ე მუხლით, კერძოდ, საზოგადოების მიერ განმარტებული ფასები, ასევე საქმიანობის მარჟა შეუდარა მსგავსი საქმიანობის განმახორციელებელი აუდირებული პირების ფასებს და მარჟას, რაც მოვიდა ერთმანეთთან შესაბამისობაში, ხოლო ზემოხსენებული დამატებით წარმოდგენილი „ხარჯების“ გათვალისწინების შემთხვევაში კომპანიის ეკონომიკური საქმიანობის ე.წ. მარჟა ვერ მოვა შესაბამისობაში მსგავსი საქმიანობის განმახორციელებელ აუდირებული პირების მაჩვენებლებთან. შესაბამისად, წარმოდგენილი დოკუმენტების ყოველმხრივი შესწავლიდან გამომდინარე არ არსებობს აქტით დარიცხული თანხების შემცირების სათანადო საფუძველი.\nაუდიტის დეპარტამენტის 27.03.2024 წლის დასკვნის საფუძველზე გადასახადის გადამხდელს წარედგინა ამავე დეპარტამენტის 29.03.2024 წლის №249-8 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 2.05.2024 წლის №10938 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე და 304-ე მუხლებზე და ყურადღებას ამახვილებს საქმეში არსებულ ფაქტობრივ გარემოებებზე, რომლის თანახმად, საგადასახადო შემოწმების მიერ შესწავლილ იქნა გადამხდელის მიერ წარდგენილი ხარჯის ამსახველი დოკუმენტაცია, კერძოდ, გაფორმებული მიღება-ჩაბარების აქტები, ასევე დამფუძნებლის მიერ კაპიტალში განხორციელებული შენატანების შესახებ ინფორმაცია/დოკუმენტაცია.\nდადგინდა, რომ მომსახურების გამწევი ფიზიკური პირი შესამოწმებელი პერიოდის განმავლობაში, დასაქმებულია შპს „-------“-ში. ასევე განხორციელდა კაპიტალის ფორმირების შესახებ წარმოდგენილი კრების ოქმების ანალიზი და დადგინდა, რომ აღნიშნული უკვე გათვალისწინებული იყო შემოწმების ეტაპზე. ამდენად, საგადასახადო შემოწმების აქტით დარიცხული თანხები კორექტირებას (შემცირებას) არ დაექვემდებარა.\nსაქმეზე არსებული მტკიცებულებების და აუდიტის დეპარტამენტის დასკვნის შედეგების გათვალისწინებით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოებების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარმოდგენილი საჩივრის დაკმაყოფილების საფუძველი.\n\n\nმომჩივნის არგუმენტაცია\nაუდიტორის შეფასება უსაფუძვლოა, არ გამომდინარეობს მოქმედი კანონმდებლობის მოთხოვნებიდან, მათ მიერვე მოწოდებული გაანგარიშებით (თან ერთვის) არ არის გათვალისწინებული დამფუძნებლის მიერ კაპიტალში განხორციელებული შენატანები.\nგადაწყვეტილებაში მითითებულია, რომ წარმოდგენილია ხარჯის ამსახველი დამატებითი დოკუმენტაცია (ი/მ-ებთან და მცირე ბიზნესის სტატუსის მქონე პირებთან გაფორმებული მომსახურების ხელშეკრულებები).\nაღნიშნული დოკუმენტაცია წარდგენილი იყო თავდაპირველი შემოწმების შემდეგ მოთხოვნილ სხვა დოკუმენტებთან ერთად, მათ შორის კრების ოქმების კაპიტალის გატანის დოკუმენტაციაც, აღნიშნულიდან გამომდინარე მიეთითა, რომ შემმოწმებლებს თავიდანვე არ ჰქონდათ გათვალისწინებული კაპიტალის შემცირების თანხები და არა მცირე მეწარმეზე გაწეული მომსახურების ხარჯები, რომელიც ისედაც ჩანს ელექტრონულ ფოსტაზე შემმოწმებლების მიერ გადმოგზავნილ გაანგარიშებაში, ნათლად მიუთითებენ, რომ რემონტის ხარჯი და მცირე მეწარმეებზე გადახდილი თანხები - 119 700 ლარი, რაც ერთმნიშვნელოვნად გულისხმობს ზუსტად მცირე მეწარმეებსა და რემონტზე გაწეული ხარჯების გამოქვითვას და არა კაპიტალის (შემმოწმებლის გაანგარიშება).\nშემოწმების შედეგად აღმოჩნდა, რომ მომსახურების გამწევი ფიზიკური პირი, შესამოწმებელი პერიოდის განმავლობაში, დასაქმებულია შპს „------“-ში. \nარ არის დაკონკრეტებული უშუალოდ რომელ პირზეა ხელფასი გაცემული შესამოწმებელ პერიოდში. გადამოწმდა თითოეული და 2023 წლის ივნისის ჩათვლით არც ერთ პირს არ მიუღია ხელფასის დანიშნულებით თანხები.\nგაანალიზდა კრების ოქმები და დადგინდა, რომ აღნიშნული უკვე გათვალისწინებული იყო შემოწმების აქტში. \nროდესაც მიუთითა, რომ გათვალისწინებული არ იყო კაპიტალის შემცირება, აუდიტორებმა მოითხოვეს დოკუმენტების ხელახლა გაგზავნა, ასევე აუდიტორების მიერ მეილზე გაგზავნილ გაანგარიშებაში არსად არ არის მითითებული 120 000 ლარის კრების ოქმის ხარჯვითი ნაწილის გათვალისწინება, პირიქით გაანგარიშებაში მითითებულია რემონტის ხარჯები და მცირე მეწარმეებზე გადახდილი თანხები, რაც პირდაპირ მიუთითებს იმ ფაქტზე, რომ გათვალისწინებული იყო 119 700 ლარის ოდენობის ხარჯვითი ნაწილი მცირე მეწარმეებისა და ი/მ-ებზე და არა კრების ოქმის საფუძველზე კაპიტალის გატანის. აღნიშნულიდან გამომდინარე, თავდაპირველ გაანგარიშებაზე დაყრდნობით, მცირე მეწარმეები იყო გათვალისწინებული და არა კაპიტალის შემცირების თანხები.\nდამატებითი ხარჯების გათვალისწინებით, საქმიანობის ე.წ მარჟა ვერ მოვა შესაბამისობაში მსგავსი საქმიანობის განმახორციელებელ აუდირებული პირების მაჩვენებელთან.\nჩნდება კითხვა, კონკრეტულად რომელ მარჟაზეა საუბარი (მაგალითად რეალიზებული პროდუქტის - თვითღირებულებასთან მიმართებაში მარჟა? მოგების მარჟა? წმინდა მოგების მარჟა? და ა.შ). დამატებითი ხარჯები (მცირე მეწარმეებზე მომსახურების ხელშეკრულებები) არის საოპერაციო და არასაოპერაციო საქმიანობასთან დაკავშირებული სხვა ხარჯები, რაც მონაწილეობას არ იღებს პროდუქციის ფასნამატის და მისი მარჟის მაჩვენებელზე. იმ შემთხვევაში თუ აუდიტორების მიერ მარჟის შეუსაბამობაში ნაგულისხმებია საერთო მოგების მარჟის გარდა სხვა მაჩვენებელი, მისი შედარება სხვა კომპანიებთან არარელევანტურია, რადგან ნებისმიერ კომპანიას შეიძლება ჰქონდეს სხვადასხვა ტიპის ხარჯვითი პროცესი, რაც დამოკიდებულია დაქირავებულ ფართზე, რემონტის ხარისხზე, ქირაობს თუ არა სასცენო განათებას კომპანია და ა.შ. უშუალოდ საერთო მოგების მარჟის დაანგარიშებისათვის რა დოკუმენტებიც იყო მოწოდებული (შეძენილი საქონელი, 63 092 ლარის შესყიდვა), აღნიშნულიც უკვე გათვალისწინებული იყო თავდაპირველ დაანგარიშებაში (მიმაგრებული ფაილი - თქვენი გაანგარიშება), შესაბამისად ჩვენს მიერ დამატებით არანაირი დოკუმენტაცია არ არის მოწოდებული, რომლითაც მარჟის შემცირებას გამოიწვევს.\nმომსახურების ხელშეკრულებების ხარჯებში არ აღიარება გაუგებარია. აუდიტორების გაანგარიშების მიხედვით, მცირე მეწარმის ხარჯები იყო თავდაპირველად გამოქვითული, მაგრამ ხელმეორე შემოწმების მიხედვით უკვე გამოგონილი მოტივებით იგი გათვალისწინებული აღარაა. ყველა ეს გაუგებრობა თავიდან იქნებოდა აცილებული აუდიტორების მხრიდან კომპანიის ხელმძღვანელობასთან რომ ჰქონოდა საქმიანი კომუნიკაცია. კომუნიკაცია (საჩივრის განხილვაში მონაწილეობა) არც საჩივრის განხილვის დროს ყოფილა, რაც უდავოდ აგვაცილებდა ზემოაღნიშნულ გაუგებრობებს და მიღებული იქნებოდა ობიექტური გადაწყვეტილება.\nსაწარმოში ყველა ეს ოპერაცია განხორციელდა საგადასახადო კოდექსის 981 , 151-ე და 172-ე მუხლების მოთხოვნათა შესაბამისად, ხოლო შემოწმება ჩატარებული საგადასახადო და ადმინისტრაციული კოდექსების მოთხოვნათა უგულვებელყოფით. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო: \nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი.საგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nსაქართველოს მთავრობის 14.12.2011 წლის №473 დადგენილებით დამტკიცებული „დავის განმხილველი ორგანოების რეგლამენტის“ 33-ე მუხლის პირველი პუნქტის „ბ“ ქვეპუნქტის თანახმად, დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები.\nსაგადასახადო კოდექსის 302-ე მუხლის მე-6 ნაწილის თანახმად, დავის განმხილველ ორგანოებს უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nაღნიშნული ნორმის საფუძველზე მომჩივნის მოწვევის გარეშე საჩივრის განხილვა შესაძლებელია, როდესაც საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები, ამასთანავე, ფაქტობრივი გარემოებები, რომელსაც დარიცხვა (დასკვნა) ეფუძნება არ არის სადავო ან სადავოა თუმცა დადგენილია დავის განმხილველი ორგანოს მიერ საჩივრის განხილვის ეტაპზე.\nგანსახილველ შემთხვევაში, საქმეში არსებული მასალებიდან სადავო საკითხთან დაკავშირებული ფაქტობრივი გარემოებები სრულად ვერ დგინდება, ხოლო მათი ნაწილი სადავოა. შესაბამისად, შემოსავლების სამსახურის მიერ სათანადოდ არ არის გამოკვლეული სადავო საკითხი, რის გამოც საბჭოს მიაჩნია, რომ საჩივარი, მომჩივნის მონაწილეობით, ხელახლა განსახილველად უნდა დაუბრუნდეს შემოსავლების სამსახურს. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. გაუქმდეს შემოსავლების სამსახურის 2.05.2024 წლის №10938 ბრძანება;\n3. საჩივარი, მომჩივნის მონაწილეობით, ხელახლა განსახილველად დაუბრუნდეს შემოსავლების სამსახურს;\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nდაბეგვრას დაქვემდებარებული განაცემი\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nდაკავშირებული დოკუმენტები\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n32\n\nდოკუმენტის დათვალიერება\n\ninfohub@rs.ge",
    "title": "Document e0b13a46-19a9-4773-820e-cca15da46ec7"
  }
}