{
  "id": "745099d2-a606-492d-af1e-0e3ae1c545d3",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №25159/2/2025\n28 მაისი 2025\nდოკუმენტის #:\n25159/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n27 მაისი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაგადასახადო მონიტორინგის დეპარტამენტი\nსაკანონმდებლო ნორმა:\nდღგ-ით დასაბეგრი პირი, დღგ-ით დასაბეგრი ოპერაციები, გადასახადის დარიცხვა\nჩამოტვირთვა\nგაზიარება\n№25159/2/2025 \n27 მაისი 2025\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „-----------“ (ს/ნ ----------------) \nმოპასუხე: საგადასახადო მონიტორინგის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 22.05.2025 წელს განიხილა და მიიღო გადაწყვეტილება შპს „-----“-ის 7.05.2025 წელს რეგისტრირებულ საჩივარზე (რეგისტრაციის №-----/2/2025). \n\n\nდავის საგანი: \nდაუბეგრავი საგადასახადო ანგარიშ-ფაქტურების დაბეგვრა.\n\n\nგასაჩივრებული გადაწყვეტილება: \n1. საგადასახადო მონიტორინგის დეპარტამენტის 31.03.2025 წლის №056-1 საგადასახადო მოთხოვნა;\n2. შემოსავლების სამსახურის 17.04.2025 წლის №7296 ბრძანება.\n\n\nდარიცხული თანხა: 5 063,14 ლარი. \nმათ შორის:\nდღგ - 4 959 საურავი - 104,14\n\n\nფაქტების აღწერა/დარიცხვის საფუძვლები \nსაგადასახადო მონიტორინგის დეპარტამენტმა შეისწავლა მომჩივნის 2025 წლის იანვრის საანგარიშო პერიოდის დოკუმენტები, რომელთა შორის ელ. ანგარიშ-ფაქტურები: ეა---------, ეა---------, ეა---------, ეა---------, ეა---------, ეა---------, ეა---------, ეა---------, ეა---------, იდენტიფიცირებული იყო როგორც „დაუბეგრავი“.\nშესწავლილ იქნა მომჩივნის 2025 წლის იანვრის თვის საანგარიშო პერიოდის გამოწერილი საგადასახადო დოკუმენტები და ამავე პერიოდის დღგ-ის დეკლარაცია, რომლის შედეგადაც დეკლარირებულ მონაცემთან შედარებით გამოვლინდა სხვაობა 4 959 ლარის დღგ-ის თანხა.\n2025 წლის მარტში მომჩივნის წარმომადგენელთან რამდენჯერმე განხორციელდა სატელეფონო კომუნიკაცია. განემარტა, რომ საჭირო იყო დეკლარაციის დაზუსტება. გადასახადის გადამხდელმა დააზუსტა დეკლარაცია, მაგრამ არ დაბეგრა სრულად. საგადასახადო მონიტორინგის დეპარტამენტი კვლავ დაუკავშირდა გადამხდელს, თუმცა განსაზღვრულ ვადაში მომჩივანს 2025 წლის იანვრის დღგ-ის დეკლარაცია აღარ დაუზუსტებია.\nშედეგად, საგადასახადო მონიტორინგის დეპარტამენტის 2025 წლის 31 მარტის №002545 ბრძანებით, მომჩივანს დაერიცხა დღგ 4 959 ლარი, რაზეც წარედგინა 2025 წლის 31 მარტის №056-1 საგადასახადო მოთხოვნა, აღნიშნული გასაჩივრდა შემოსავლების სამსახურში, რომლის 17.04.2025 წლის №7296 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 158-ე მუხლის პირველ ნაწილზე, 159-ე მუხლის პირველ ნაწილზე, 43-ე მუხლის პირველი ნაწილის „ა“, „გ“ და „ე“ პუნქტებზე და 61-ე მუხლის მე-3 ნაწილზე. \n„გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის 54-ე მუხლის მე-2 ნაწილის თანახმად, საგადასახადო ანგარიშ-ფაქტურის მონაცემები შეიტანება საგადასახადო ორგანოში წარსადგენ დღგ-ის დეკლარაციაში.\nშემოსავლების სამსახური მიუთითებს საგადასახადო მონიტორინგის დეპარტამენტის მიერ მოწოდებულ ინფორმაციაზე, რომლითაც ირკვევა, რომ მიმდინარე კონტროლის პროცედურის განმახორციელებელი უფლებამოსილი პირების მიერ შესწავლილ იქნა 2025 წლის იანვრის საანგარიშო პერიოდზე გამოწერილი საგადასახადო დოკუმენტები და ამავე პერიოდის დღგ-ის დეკლარაცია. შედეგად გამოვლინდა, რომ მომჩივანს შესაბამისი პერიოდის დღგ-ის დაზუსტებულ დეკლარაციაში დასაბეგრი ბრუნვა ასახული ჰქონდა არასრულად. გარდა დეკლარირებულისა, დღგ კიდევ დამატებით შეადგენდა 4 959 ლარს. მიმდინარე კონტროლის პროცედურის განმახორციელებელი უფლებამოსილი პირების მხრიდან მიუხედავად გადასახადის გადამხდელთან არაერთი კომუნიკაციისა, მომჩივნის მიერ არ მომხდარა ზემოაღნიშნული თანხის შესაბამისი პერიოდის დღგ-ის დეკლარაციაში ასახვა.\nყოველივე ზემოაღნიშნულიდან გამომდინარე, შემოსავლების სამსახურმა მიიჩნია, რომ გადასახადის გადამხდელის საჩივარი დაუსაბუთებელია, საგადასახადო მონიტორინგის დეპარტამენტის მიერ სადავო საგადასახადო მოთხოვნა გამოცემულია საგადასახადო კანონმდებლობის შესაბამისად და არ არსებობს მისი გაუქმების სამართლებრივი საფუძველი.\n\n\nმომჩივნის არგუმენტაცია \nახორციელებს ინერტული მასალებით საბითუმო ვაჭრობას და სატვირთო მანქანებით გადაზიდვის მომსახურებას. კომპანიის მიერ რეგულარულად ხდება ანგარიშგების განხორციელება და განხორციელებული ოპერაციების დაბეგვრა, მიმდინარე წლის იანვრის თვის დეკლარაციაში არ იყო სრულად შეტანილი დასაბეგრი ოპერაციები ფინანსური მდგომარეობიდან გამომდინარე, მაგრამ კომპანიის მიერ ხდება დეკლარაციების დაზუსტება და აღნიშნული ოპერაციების დაბეგვრა. მომჩივანი ითხოვს 31.03.2025 წლის №056-1 საგადასახადო მოთხოვნის (31.03.2025 წლის №002545 ბრძანება), გაუქმებას. ვინაიდან ნებაყოფლობით ხდება დეკლარაციების დაზუსტება და აღნიშნული ოპერაციების დაბეგვრა. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 158-ე მუხლის პირველი ნაწილის თანახმად, დღგ-ით დასაბეგრ პირად (შემდგომ − დასაბეგრი პირი) განიხილება ნებისმიერი პირი, რომელიც ნებისმიერ ადგილზე დამოუკიდებლად ახორციელებს ნებისმიერი სახის ეკონომიკურ საქმიანობას, მიუხედავად ამ საქმიანობის მიზნისა და შედეგისა.\nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების თანახმად, დღგით დასაბეგრი ოპერაციებია, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა. \n„გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის 54-ე მუხლის მე-2 პუნქტის თანახმად,საგადასახადო ანგარიშ-ფაქტურის მონაცემები შეიტანება საგადასახადო ორგანოში წარსადგენ დღგ-ის დეკლარაციაში.\nსაგადასახადო კოდექსის 43-ე მუხლის პირველი ნაწილის „ა“, „გ“ და „ე“ პუნქტების თანახმად, გადასახადის გადამხდელი ვალდებულია:\nა) შეასრულოს საგადასახადო ვალდებულებები საქართველოს საგადასახადო კანონმდებლობით დადგენილი წესითა და პირობებით.\nგ) საგადასახადო ორგანოს საქართველოს კანონმდებლობით დადგენილი წესით წარუდგინოს საგადასახადო დეკლარაციები, გაანგარიშებები და სააღრიცხვო დოკუმენტები;\nე) შეასრულოს საგადასახადო ორგანოს და მისი უფლებამოსილი პირის კანონიერი მოთხოვნები საქართველოს საგადასახადო კანონმდებლობის გამოვლენილი დარღვევების აღმოფხვრასთან დაკავშირებით, აგრეთვე ხელი არ შეუშალოს ამ უფლებამოსილ პირს სამსახურებრივი უფლებამოსილების განხორციელებაში.\nსაგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\nმომჩივანი მიიჩნევს, რომ მიმდინარე წლის იანვრის თვის დეკლარაციაში არ იყო სრულად შეტანილი დასაბეგრი ოპერაციები ფინანსური მდგომარეობიდან გამომდინარე, მაგრამ კომპანიის მიერ ხდება დეკლარაციების დაზუსტება და აღნიშნული ოპერაციების დაბეგვრა. მომჩივანი ითხოვს 31.03.2025 წლის №056-1 საგადასახადო მოთხოვნის (31.03.2025 წლის №002545 ბრძანება) გაუქმებას.\nსაბჭო მიუთითებს საგადასახადო მონიტორინგის დეპარტამენტის მიერ მოწოდებულ ინფორმაციაზე, რომ მომჩივანს გამოუვლინდა 2025 წლის იანვრის საანგარიშო პერიოდის დაუბეგრავი დოკუმენტები. კერძოდ, ელ. ანგარიშ-ფაქტურები: ეა------, ეა------, ეა------, ეა------, ეა------, ეა------, ეა------,ეა------, ეა------, იდენტიფიცირებულია, როგორც დაუბეგრავი. 2025 წლის მარტში მომჩივანთან რამდენჯერმე განხორციელდა სატელეფონო კომუნიკაცია. განემარტა, რომ საჭირო იყო დეკლარაციის დაზუსტება. გადასახადის გადამხდელმა დააზუსტა დეკლარაცია, მაგრამ არ დაბეგრა სრულად. საგადასახადო მონიტორინგის დეპარტამენტი კვლავ დაუკავშირდა გადამხდელს, თუმცა განსაზღვრულ ვადაში მომჩივანს 2025 წლის იანვრის დღგ-ის დეკლარაცია აღარ დაუზუსტებია, რაზეც საგადასახადო მონიტორინგის დეპარტამენტის 31.03.2025 წლის №002545 ბრძანებით, დაერიცხა დღგ 4 959 ლარი.\nზემოაღნიშნულიდან გამომდინარე, საბჭოს მიაჩნია, რომ არ არსებობს მომჩივნის არგუმენტების გათვალისწინების და საჩივრის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაქონლის მიწოდება/მომსახურების გაწევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n23\n\nდოკუმენტის დათვალიერება\n\ninfohub@rs.ge",
    "title": "Document 745099d2-a606-492d-af1e-0e3ae1c545d3"
  }
}