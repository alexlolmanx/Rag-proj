{
  "id": "1251ce74-d122-4579-8d11-e2d2606d85c4",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20833/2/2023\n20 დეკემბერი 2023\nდოკუმენტის #:\n20833/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n15 დეკემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n2 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№20833/2/2023\n15 დეკემბერი 2023\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „-------“ (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 7.12.2023 წელს განიხილა და მიიღო გადაწყვეტილება შპს „-------“ 14.09.2023 წელს რეგისტრირებულ საჩივარზე (რეგისტრაციის №20833/2/2023).\n\n\nდავის საგანი: \nარაპირდაპირი მეთოდის გამოყენების საფუძველზე საშემოსავლო გადასახადში განსაზღვრული საგადასახადო ვალდებულებები.\n\n\nგასაჩივრებული გადაწყვეტილება: \n1. აუდიტის დეპარტამენტის 2022 წლის 26 დეკემბრის №227-26 საგადასახადო მოთხოვნა; \n2. შემოსავლების სამსახურის 2023 წლის 31 აგვისტოს №21448 ბრძანება.\n\n\nდარიცხული თანხა: 235 329 ლარი. \nმათ შორის: \nგადასახადი - 127 142 \nსაშემოსავლო გადასახადი - 127 130 \nქონების გადასახადი - 12 \nჯარიმა - 63 670 \nსაურავი - 44 517\n\n\nფაქტების აღწერა \nსაწარმო ახორციელებს გაურჩეველი თხილის შეძენას ფიზიკური პირებისგან შესყიდვის აქტებით, ახდენს მის გადამუშავებას და მზა პროდუქციის სახით (თხილის კალიბრირებული გული, დაბალი ხარისხის თხილის გული, ნაჭუჭი) მიწოდებას ადგილობრივ მსხვილ შემძენებზე.\nშემოსავლების სამსახურის აუდიტის დეპარტამენტის 2022 წლის 22 ივნისის №15869 ბრძანების საფუძველზე ჩატარდა კომპანიის საქმიანობის კამერალური საგადასახადო შემოწმება. შემოწმების შედეგები აისახა 2022 წლის 22 დეკემბრის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\nსაგამოძიებო სამსახურის 2022 წლის 21 ივნისის №9983/15-04-10 წერილის და დადგენილების მიხედვით, შემოწმებას ეცნობა, რომ აღძრულია სისხლის სამართლის საქმე შპს „-------“ ხელმძღვანელი პირების მიერ დიდი ოდენობით გადასახადის თავიდან არიდების ფაქტზე. დადგენილებაში აღნიშნული იყო, რომ კომპანიას შიდა გადაზიდვის ზედნადებებით ------- სოფელ ------- (მისი საწარმოდან) -------, ------- არსებულ შპს „-------“ ქარხნის ტერიტორიაზე მიტანილი ჰქონდა 74 680 კგ. თხილის გული, რაც დასაწყობებული უნდა ყოფილიყო ამ ტერიტორიაზე. შემდგომში დანიშნული სმფ-ების ინვენტარიზაციის შედეგების მიხედვით, აღნიშნული მარაგების არსებობა არ დადასტურდა.\nგადასახადების ადმინისტრირების საინფორმაციო სისტემის მონაცემების შესწავლის შედეგად, გამოვლინდა მნიშვნელოვანი შეუსაბამობები კომპანიის მიერ გამოწერილი ამ და სხვა შიდა გადაზიდვის ზედნადებებთან დაკავშირებით. კერძოდ, თხილის გულის გადაზიდვები ამ ზედნადებებში დაფიქსირებული საბოლოო მისამართებიდან აღარ გრძელდებოდა რეალიზაციის ზედნადებებით და შესაბამისად, არ იყო ასახული საწარმოს დეკლარირებულ შემოსავლებში. ვინაიდან კომპანიის მიერ წარდგენილ სააღრიცხვო დოკუმენტაციაში არ იყო აღრიცხული აღნიშნული ოპერაციები, გამოყენებულ იქნა საგადასახადო კოდექსის 73-ე მუხლის მე-5 ნაწილი და გადასახადის გადამხდელის საგადასახადო ვალდებულებები გაანგარიშდა არაპირდაპირი მეთოდის გამოყენებით. \nზემოაღნიშნულ შიდა გადაზიდვის ზედნადებში მითითებული რაოდენობები მიჩნეულ იქნა რეალიზებულად (საწარმოს მიერ შესაბამის პერიოდებში დაფიქსირებული საშუალო სარეალიზაციო ფასებით). ამასთან, გათვალისწინებულ იქნა დამატებითი შემოსავლები კალიბრირებული თხილის გულის თანმხლები დაბალხარისხიანი/მეორადი პროდუქტების დამატებითი რეალიზაციის გამოც, ასევე დამატებითი ხარჯები დამატებით რეალიზებული პროდუქციის ნედლეულის შეძენის გამო (საწარმოს მიერ პერიოდების მიხედვით დაფიქსირებული მინიმალური შესყიდვის ფასებით), ასევე სმფ-ების ფაქტობრივი აღწერის შედეგებით.\nშედეგად, სალაროში დარჩენილი ფულადი ნაშთი, რომლის ეკონომიკური საქმიანობისთვის გამოყენება არ დადასტურდა, ჩაითვალა საწარმოს ანგარიშვალდებულ პირზე გაცემულ ხელფასად, რაც დაიბეგრა გადახდის წყაროსთან საშემოსავლო გადასახადით შესაბამის საანგარიშო პერიოდებში. მომჩივანს ასევე დაეკისრა ჯარიმა საგადასახადო კოდექსის 275-ე მუხლის შესაბამისად.\nშემოწმების აქტის საფუძველზე გამოიცა აუდიტის დეპარტამენტის 2022 წლის 26 დეკემბრის №32852 ბრძანება და №227-26 საგადასახადო მოთხოვნა. მომჩივანს დამატებით გადასახდელად განესაზღვრა 235 329 ლარი.\nაღნიშნული საგადასახადო მოთხოვნა 2023 წლის 23 იანვარს გასაჩივრდა შემოსავლების სამსახურში, რომელმაც 2023 წლის 31 აგვისტოს №21448 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე, 136-ე, 49-ე, 61-ე, 73-ე, 101-ე, 154-ე, 43-ე მუხლებზე, ყურადღებას ამახვილებს საგადასახადო შემოწმების აქტით დადგენილ ფაქტობრივ გარემოებებსა და აუდიტის დეპარტამენტის მიერ მიწოდებულ ინფორმაციაზე და განმარტავს, რომ მართლზომიერია შემოწმების მიერ შიდა გადაზიდვის ზედნადებში მითითებული რაოდენობების რეალიზებულად მიჩნევა შესაბამის პერიოდებში დაფიქსირებული საშუალო სარეალიზაციო ფასებით. აგრეთვე, მართლზომიერია დამატებითი შემოსავლებისა და დამატებითი ხარჯების გათვალისწინება (დამატებით რეალიზებული პროდუქციის ნედლეულის შეძენის გამო) პერიოდების მიხედვით დაფიქსირებული მინიმალური შესყიდვის ფასებით.\nგადასახადის გადამხდელის არგუმენტთან მიმართებით, რომ შემოწმებას არ გამოუვლენია არცერთი დამატებითი ნედლეულის შეძენის დამადასტურებელი დოკუმენტი ან მიმწოდებელი პირი, შემოსავლების სამსახური მიუთითებს აუდიტის დეპარტამენტის მიერ მიწოდებულ ინფორმაციაზე, რომლის თანახმად, გადასახადის გადამხდელმა შემოწმებას წარუდგინა ფიზიკური პირებისგან გაურჩეველი თხილის შესყიდვის გამარტივებული აქტები იმ რაოდენობით, რაც გადამუშავების ნორმების მიხედვით დაახლოებით შეესაბამებოდა საწარმოს მიერ დოკუმენტურად მიწოდებული და დეკლარირებული პროდუქციის მოცულობებს. ამასთან, შიდა გადაზიდვის ზედნადებების შესწავლის შედეგად გამოვლინდა დამატებით შეძენილი სხვა სმფ-ების შეძენაც, რაც შემოწმებისთვის წარდგენილ შესყიდვის აქტებში არ ფიგურირებდა. აგრეთვე, შიდა გადაზიდვის ზედნადებებით ------- ------- გადაზიდული იყო 12 500 კგ. კალიბრირებული თხილი, რომელიც ასევე არ იყო ასახული გადასახადის გადამხდელის მიერ შემოწმებისთვის წარდგენილ ბუღალტრული აღრიცხვის მონაცემებში. ყოველივე აღნიშნული კი ადასტურებდა იმ ფაქტს, რომ კომპანიას ნამდვილად ჰქონდა სმფ-ების აღურიცხავი შეძენებიც, რაც დამატებითი ხარჯების სახით გათვალისწინებულ იქნა დამატებითი საგადასახადო ვალდებულებების ანგარიშის პროცესში.\nამასთან, შემოსავლების სამსახური აღნიშნავს, რომ გადასახადის გადამხდელი ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა საგადასახადო ვალდებულებები განსაზღვრული არამართლზომიერად, ხოლო დავის წარმოების პროცესში არ ყოფილა წარდგენილი მისი არგუმენტაციის რაიმე მტკიცებულება, რომლებიც შეცვლიდა საგადასახადო შემოწმების აქტით დადგენილ გარემოებებს.\nზემოხსენებული სამართლებრივი ნორმების და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ აუდიტის დეპარტამენტის მიერ საგადასახადო ვალდებულებები განსაზღვრულია საგადასახადო კანონმდებლობის შესაბამისად, გადასახადის გადამხდელის საჩივრები დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nშემოწმებამ არასწორად მიიჩნია, რომ მის მიერ „პრობლემურად“ ჩათვლილ შიდა გადაზიდვის სასაქონლო ზედნადებებში მითითებული პროდუქციის (გარჩეული თხილის გული (კალიბრი)) საწარმოებლად გადასახადის გადამხდელის მიერ დამატებით იყო ნედლეული (გაუტეხავი თხილი) შეძენილი, ამ ნედლეულიდან შესაბამისი ასორტიმენტის პროდუქცია (კალიბრირებული თხილის გული, დაბალხარისხიანი თხილის გული, თხილის ნაჭუჭი) წარმოებული და სასაქონლო ზედნადების გარეშე ნაღდი ანგარიშსწორებით რეალიზებული. შესაბამისად, შემოწმებამ დამატებით პროდუქციის წარმოებისა და რეალიზაციის საფუძვლით არასწორად გააორმაგა საწარმოს შემოსავლები და შესაბამისი გადასახადები და არასწორად დააკისრა საგადასახადო სანქციები.\n„ზედმეტი“ პროდუქციის წარმოებისა და რეალიზაციის მოცულობის გამოსავლენად შემოწმება მხოლოდ „პრობლემურ“ შიდა გადაზიდვის სასაქონლო ზედნადებებს დაეფუძნა, ამასთან ისე, რომ შემოწმებას არ გამოუკვლევია, თუ რა იყო შიდა გადაზიდვის სასაქონლო ზედნადებების შეუსაბამობათა გამომწვევი მიზეზები. შემოწმებამ ამ მიზეზების კვლევის (მათ შორის, გადასახადის გადამხდელისაგან ახსნა-განმარტებების მიღების) გარეშე მიიჩნია, რომ შესაბამისი პროდუქციის (გარჩეული თხილის გული (კალიბრი)) საწარმოებლად გადამხდელის მიერ დამატებით იყო ნედლეული (გაუტეხავი თხილი) შეძენილი, ამ ნედლეულიდან შესაბამისი პროდუქცია (კალიბრირებული თხილის გული, დაბალხარისხიანი თხილის გული, თხილის ნაჭუჭი) წარმოებული და სასაქონლო ზედნადების გარეშე ნაღდი ანგარიშსწორებით რეალიზებული. თუმცა, შემოწმებას არ გამოუვლენია არცერთი დამატებითი ნედლეულის შეძენის დამადასტურებელი დოკუმენტი ან მომწოდებელი პირი, არცერთი დამატებითი მასალის შეძენისა და გახარჯვის დამადასტურებელი დოკუმენტი, არცერთი დამატებითი ხელფასის გაცემის ფაქტი, არცერთი დამატებითი პროდუქციის (კალიბრირებული თხილის გული, დაბალხარისხიანი თხილის გული, თხილის ნაჭუჭი) რეალიზაციის დამადასტურებელი დოკუმენტი.\nშემოწმებამ, რაც მთავარია, არ დააკავშირა ერთმანეთთან შიდა გადაზიდვის სასაქონლო ზედნადებებსა და სარეალიზაციო სასაქონლო ზედნადებებში მითითებული მონაცემები (პროდუქციის მოცულობის და დასახელების, ტრანსპორტირების დაწყება-დასრულების ადგილის, დროის და სატრანსპორტო საშუალებებისა და მძღოლების შესახებ) და გადასახადის გადამხდელისაგან არ მოითხოვა შესაბამისი ახსნა-განმარტებები და ინფორმაცია. შესაბამისად, საგადასახადო დავის განხილვისა და შემოწმების შედეგების გადაანგარიშების ეტაპზე გადასახადის გადამხდელის მიერ თითოეული „პრობლემური“ შიდა გადაზიდვის სასაქონლო ზედნადების მიხედვით წარმოდგენილი იქნება შესაბამისი მტკიცებულებები და ახსნა-განმარტებები.\nამრიგად, მომჩივნის ძირითადი პრეტენზია იყო და არის ის, რომ შემოწმებამ არასწორად მიიჩნია „პრობლემურ“ შიდა გადაზიდვის სასაქონლო ზედნადებებში მითითებული პროდუქციის (გარჩეული თხილის გულის) საწარმოებლად გადასახადის გადამხდელის მიერ დამატებით ნედლეულის (გაუტეხავი თხილის) შეძენა, ამ ნედლეულიდან შესაბამისი ასორტიმენტის პროდუქციის (კალიბრირებული თხილის გულის, დაბალხარისხიანი თხილის გულის, თხილის ნაჭუჭის) წარმოება და სასაქონლო ზედნადების გარეშე ნაღდი ანგარიშსწორებით რეალიზება. მოცემული პრეტენზიის ერთ-ერთი (ძირითადი) არგუმენტია ის, რომ შემოწმებამ არ დააკავშირა ერთმანეთთან შიდა გადაზიდვის სასაქონლო ზედნადებებსა და სარეალიზაციო სასაქონლო ზედნადებებში მითითებული მონაცემები (პროდუქციის მოცულობის და დასახელების, ტრანსპორტირების დაწყება-დასრულების ადგილის, დროის და სატრანსპორტო საშუალებებისა და მძღოლების შესახებ) და გადასახადის გადამხდელისგან არ მოითხოვა შესაბამისი ახსნა-განმარტებები და ინფორმაცია. გადასახადის გადამხდელის მიერ განხორციელებულ იქნა შესაბამისი ანალიზი (სათანადო ცხრილის შედგენით), რომლითაც დგინდება, რომ შიდა გადაზიდვის ზედნადებებში მითითებული საქონელი ძირითადად ტრანსპორტირების დასრულების ადგილიდან რეალიზდება სასაქონლო ზედნადებებით, ხოლო დანარჩენი საქონელი ბრუნდება საწარმოში და შემდგომ გადაიზიდება სხვა შიდა გადაზიდვის ზედნადებით ან რეალიზდება სასაქონლო ზედნადებით. საყურადღებოა, რომ შიდა გადაზიდვის ზედნადებში გადასახადის გადამხდელი, როგორც წესი, საქონლის წონას განსაზღვრავს ერთი შეფუთვის (ტომრის) საშუალო წონის (50 კგ) მიხედვით და ამიტომ საქონლის მოცულობა 50 კგ-ის ჯერადია, მაშინ როდესაც რეალიზაციის ზედნადებში საქონელი ზუსტად არის აწონილი და შესაბამისად, არ არის საშუალო წონის (50 კგ) ჯერადი. მოცემული კი მიუთითებს იმაზე, რომ საქონლის რეალიზაცია არ მომხდარა შიდა გადაზიდვის ზედნადებებით.\nშემოსავლების სამსახურს არ გამოუკვლევია და არ შეუფასებია მომჩივნის მიერ საჩივრისთვის დართული მტკიცებულება - „ექსელის“ ცხრილი, რომელშიც ყველა „პრობლემურ“ შიდა გადაზიდვის ზედნადებთან მიმართებაში მითითებულია რეალიზაციის სასაქონლო ზედნადებები (გამონაკლისი შემთხვევების გარდა), რომლებითაც განხორციელდა შიდა გადაზიდვის ზედნადებში მითითებული პროდუქციის რეალიზაცია. შემოსავლების სამსახურის მიდგომა გასაჩივრებული გადაწყვეტილების მიხედვით იმგვარია, რომ გადასახადის გადამხდელის მხრიდან ნებისმიერი შეცდომის თუ დარღვევის დაშვების შემთხვევაში შემოწმება უფლებამოსილია ნებისმიერი ლოგიკით (პრინციპით) მას დაარიცხოს გადასახადები და საგადასახადო სანქციები. თუმცა, ცხადია, ამგვარი მიდგომა არასამართლიანი და არაკანონიერია. გადასახადის გადამხდელს გადასახადები და საგადასახადო სანქციები უნდა დაეკისროს კუთვნილი ოდენობით, რისთვისაც ყოველმხრივ, ჯეროვნად და ობიექტურად უნდა იქნეს გამოკვლეული და შეფასებული სათანადო ფაქტობრივი გარემოებები. კერძოდ, განსახილველ შემთხვევაში, იმის გამო რომ გადასახადის გადამხდელს დაშვებული ჰქონდა შეცდომები ან/და დარღვევები შიდა გადაზიდვისა და რეალიზაციის ზედნადებების გამოწერაში, გადასახადის გადამხდელს განმეორებით რეალიზებულად არ უნდა ჩათვლოდა შიდა გადაზიდვის ზედნადებებში მითითებული პროდუქცია, რისთვისაც შესწავლილი უნდა ყოფილიყო თითოეულ შიდა გადაზიდვის ზედნადებთან დაკავშირებული გარემოებები (როგორც მოცემული მომჩივანმა განახორციელა).\nგადასახადის გადამხდელი ითხოვს გაუქმდეს გასაჩივრებული აქტები და აუდიტის დეპარტამენტს, საჩივარში მითითებული არგუმენტაციის გათვალისწინებით, დაევალოს საანგარიშო პერიოდების მიხედვით დამატებით დაკისრებული საგადასახადო ვალდებულებისა და საგადასახადო სანქციების გაუქმება (შემცირება).\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-5 ნაწილის შესაბამისად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე, სხვა მსგავს ინფორმაციის ანალიზის საფუძველზე): \nა) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა. \nბ) ერთზე მეტი ნებისმიერი შემდეგი პირობის არსებობისას:\nბ.ა) ადგილი აქვს პირის აქტივების დაუსაბუთებელ ზრდას; \nბ.ბ) პირის მიერ ეკონომიკური საქმიანობისათვის ან/და პირადი მოხმარებისათვის გაწეული ხარჯი აჭარბებს დეკლარირებულ შემოსავალს; \nბ.გ) მიმდინარე საგადასახადო კონტროლის ღონისძიებების შედეგად საგადასახადო შემოწმების დაწყების შესახებ საგადასახადო ორგანოს შესაბამისი აქტით განსაზღვრულ შესამოწმებელ პერიოდში გამოვლენილია პირის მიერ საგადასახადო სამართალდარღვევის ჩადენის ორი ან მეტი შემთხვევა; \nბ.დ) გამოვლენილია არსებითი სხვაობა პირის მიერ საგადასახადო ორგანოსათვის წარდგენილ/დეკლარირებულ დაბეგვრასთან დაკავშირებულ მონაცემებსა და მიმდინარე საგადასახადო კონტროლის ღონისძიებების შედეგად ფაქტობრივად დაფიქსირებულ მონაცემებს შორის.\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის მიხედვით, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nამავე მუხლის მე-4 ნაწილის თანახმად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის 101-ე მუხლის პირველი ნაწილის შესაბამისად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nსადავო საკითხზე წარმოდგენილია აუდიტის დეპარტამენტის 25.09.2023 წლის №95756-21-14 წერილი, საიდანაც ირკვევა, რომ საწარმო ახორციელებს გაურჩეველი თხილის შეძენას ფიზიკური პირებისაგან შესყიდვის აქტებით, ახდენს მის გადამუშავებას და მზა პროდუქციის სახით (თხილის კალიბრირებული გული, აგრეთვე დაბალი ხარისხის თხილის გული და ნაჭუჭი) მიწოდებას ადგილობრივ მსხვილ შემძენებზე. საგამოძიებო სამსახურის 21.06.2022 წლის №9983/15-04-10 წერილის და დადგენილების მიხედვით, აღძრულია სისხლის სამართლის საქმე კომპანიის ხელმძღვანელი პირების მიერ დიდი ოდენობით გადასახადის თავიდან არიდების ფაქტზე. კერძოდ, მითითებული იყო, რომ საწარმოს შიდა გადაზიდვის ელ/ზედნადებებით ------- სოფ. ------- (მისი საწარმოდან) -------, ------- არსებულ შპს „-------“-ის ქარხნის ტერიტორიაზე მიტანილი ჰქონდა 74 680 კგ თხილის გული, რაც დასაწყობებული უნდა ყოფილიყო ამ ტერიტორიაზე (შემდგომში დანიშნული სმფ-ების ინვენტარიზაციის შედეგების მიხედვით აღნიშნული მარაგების არსებობა არ დადასტურდა). შემოწმების მიერ ერთიანი ელექტრონული ბაზების მონაცემების შესწავლის შედეგად, გამოვლინდა მნიშვნელოვანი შეუსაბამობები საწარმოს მიერ გამოწერილ ამ და ასევე სხვა შიდა გადაზიდვის ზედნადებებთან დაკავშირებითაც. კერძოდ, თხილის გულის გადაზიდვები ამ ზედნადებებში დაფიქსირებული საბოლოო მისამართებიდან აღარ გრძელდებოდა რეალიზაციის ზედნადებებით და შესაბამისად არ იყო ასახული საწარმოს დეკლარირებულ შემოსავლებში. ვინაიდან მომჩივნის მიერ წარდგენილი სააღრიცხვო დოკუმენტაციაში არ იყო აღრიცხული აღნიშნული ოპერაციები, გამოყენებულ იქნა საგადასახადო კოდექსის 73-ე მუხლის მე-5 ნაწილის მიხედვით განსაზღვრული უფლება, გადაანგარიშდეს გადამხდელის საგადასახადო ვალდებულებები არაპირდაპირი მეთოდების გამოყენებით. შემოწმების მიერ აღნიშნულ შიდა ზედნადებში მითითებული რაოდენობები მიჩნეულ იქნა რეალიზებულად (საწარმოს მიერ შესაბამის პერიოდებში დაფიქსირებული საშუალო სარეალიზაციო ფასებით). გათვალისწინებულ იქნა დამატებითი შემოსავლები კალიბრირებული თხილის გულის თანმხლები დაბალხარისხიანი/მეორადი პროდუქტების დამატებითი რეალიზაციის გამოც, ასევე დამატებითი ხარჯები დამატებით რეალიზებული პროდუქციის ნედლეულის შეძენის გამო (კომპანიის მიერ პერიოდების მიხედვით დაფიქსირებული მინიმალური შესყიდვის ფასებით), ასევე სმფ-ების ფაქტიური აღწერის შედეგები. ანგარიშის მიხედვით სალაროში დარჩენილი ფულადი ნაშთი, რომლის ეკონომიკური საქმიანობისათვის გამოყენება არ დადასტურდა, ჩაითვალა საწარმოს დირექტორზე გაცემულ ხელფასად, რაც ექვემდებარება დაბეგვრას გადახდის წყაროსთან შესაბამის საანგარიშო პერიოდებში. მომჩივანს ძირითადი გადასახადის გარდა დაეკისრა ჯარიმა საგადასახადო კოდექსის 275-ე მუხლის საფუძველზე.\nაუდიტის დეპარტამენტი ადასტურებს, რომ დამატებითი დარიცხვები ძირითადად გამოყვანილია სარეალიზაციო და შიდა გადაზიდვის ზედნადებებში მითითებული საწყისი და საბოლოო მისამართების შეუსაბამობებიდან გამომდინარე. კერძოდ, პრობლემურ შიდა ზედნადებებში დაფიქსირებული საბოლოო მისამართებიდან (მაგ. -------, -------) აღარ ფიქსირდებოდა ამ ზედნადებებში მითითებული თხილის გულის შემდგომი დოკუმენტური გადაადგილება - არც უკან დაბრუნება საწარმოს საწყობში (-------, სოფ. -------), არც სარეალიზაციოდ გატანა და არც ზედნადების გაუქმება. ამასთან, ერთიან ელექტრონულ ბაზებში, რამდენიმე შემთხვევაში რამდენიმე პრობლემური შიდა ზედნადებების პარალელურად ასევე ფიქსირდება იმავე საწყისი და საბოლოო მისამართებით (მაგ. -------, სოფ. ------- - -------, -------) გამოწერილი მიწოდების ელ/ზედნადებებიც პროდუქციის მსგავსი რაოდენობებით. \nგადასახადის გადამხდელი აღნიშნავს, რომ შემოსავლების სამსახურს არ გამოუკვლევია და არ შეუფასებია მომჩივნის მიერ საჩივრისთვის დართული მტკიცებულება - „ექსელის“ ცხრილი, რომელშიც ყველა „პრობლემურ“ შიდა გადაზიდვის ზედნადებთან მიმართებაში მითითებულია რეალიზაციის სასაქონლო ზედნადებები (გამონაკლისი შემთხვევების გარდა), რომლებითაც განხორციელდა შიდა გადაზიდვის ზედნადებში მითითებული პროდუქციის რეალიზაცია.\n„დავის განმხილველი ორგანოების რეგლამენტის დამტკიცების თაობაზე“ საქართველოს მთავრობის 2011 წლის 14 დეკემბრის №473 დადგენილებით დამტკიცებული რეგლამენტის 33-ე მუხლის პირველი პუნქტის „ბ“ ქვეპუნქტის შესაბამისად, „დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები.“\nზემოაღნიშნული სამართლებრივი ნორმების, ფაქტობრივი გარემოებების და მომჩივნის არგუმენტაციის გათვალისწინებით, საბჭოს მიაჩნია, რომ შემოსავლების სამსახურის მიერ არ არის სათანადოდ გამოკვლეული/შეფასებული საქმისთვის არსებითი მნიშვნელობის მქონე ფაქტობრივი გარემოებები/მტკიცებულებები.\nაღნიშნულიდან გამომდინარე, უნდა გაუქმდეს შემოსავლების სამსახურის სადავო ბრძანება და საჩივარი ხელახლა განსახილველად დაუბრუნდეს ამავე სამსახურს. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ; \n2. გაუქმდეს შემოსავლების სამსახურის 2023 წლის 31 აგვისტოს №21448 ბრძანება; \n3. საჩივარი დაუბრუნდეს შემოსავლების სამსახურს ხელახლა განსახილველად; \n4. დანარჩენ ნაწილში საჩივარი არ დაკმაყოფილდეს; \n5. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\n\n\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nშემოსავლების/ხარჯების განსაზღვრა არაპირდაპირი მეთოდით\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n65\n\nდოკუმენტის დათვალიერება\n\ninfohub@rs.ge",
    "title": "Document 1251ce74-d122-4579-8d11-e2d2606d85c4"
  }
}