{
  "id": "74069298-5d23-44f7-bfb2-ab68b96b6591",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21667/2/2023\n24 აპრილი 2024\nდოკუმენტის #:\n21667/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n18 აპრილი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები, საგადასახადო დეკლარაციის/გაანგარიშების წარდგენის ვადის დარღვევა\nჩამოტვირთვა\nგაზიარება\n№21667/2/2023\n18 აპრილი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ------- (ს/ნ -------) \nმოპასუხე: მომსახურების დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 22.02.2024 წელს განიხილა და მიიღო გადაწყვეტილება ------- 21.12.2023 წელს რეგისტრირებულ საჩივარზე (რეგისტრაციის №21667/2/2023).\n\n\nდავის საგანი: \nსაგადასახადო ორგანოში საგადასახადო დეკლარაციის/გაანგარიშების წარდგენისთვის დადგენილი ვადის დარღვევა.\n\n\nგასაჩივრებული გადაწყვეტილება: \n1. მომსახურების დეპარტამენტის 4.12.2023 წლის №999-279 საგადასახადო სამართალდარღვევის ოქმი; \n2. შემოსავლების სამსახურის 19.12.2023 წლის №31993 ბრძანება. \n\n\nდარიცხული თანხა: \nჯარიმა - 361.91 ლარი.\n\n\nფაქტების აღწერა/დარიცხვის საფუძვლები \nმომჩივანმა 2022 წლის საშემოსავლო გადასახადის წლიური დეკლარაცია წარადგინა დაგვიანებით 3.12.2023 წელს. აღნიშნულ ფაქტზე, მომსახურების დეპარტამენტის მიერ შედგენილია 4.12.2023 წლის №999-279 საგადასახადო სამართალდარღვევის ოქმი, რომლითაც მომჩივანს საგადასახადო კოდექსის 274- ე მუხლის მე-2 ნაწილის თანახმად სანქციის სახით განესაზღვრა ჯარიმა 361,91 ლარის ოდენობით.\nაღნიშნული ოქმი და გპაბ-ზე დარიცხული საურავი 12.12.2023 წელს გასაჩივრდა შემოსავლების სამსახურში, რომლის 19.12.2023 წლის №31993 ბრძანებით საჩივარი:\n- გპაბ-ზე დარიცხული საურავის ნაწილში დარჩა განუხილველი; \n- მომსახურების დეპარტამენტის 4.12.2023 წლის №999-279 საგადასახადო სამართალდარღვევის ოქმის ნაწილში ნაწილობრივ დაკმაყოფილდა; \n- მომსახურების დეპარტამენტს დაევალა, შემოსავლების სამსახურის უფროსის 2022 წლის 11 აპრილის №9021 ბრძანების გათვალისწინებით, შეისწავლოს სადავო საკითხი და შესწავლის შედეგებიდან გამომდინარე, სათანადო საფუძვლების არსებობის შემთხვევაში, განახორციელოს დარიცხული ჯარიმის კორექტირება (შემცირება); \n- საჩივარი დანარჩენ ნაწილში არ დაკმაყოფილდა. \nშემოსავლების სამსახურის 19.12.2023 წლის №31993 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს შემოსავლების სამსახურის უფროსის 2022 წლის 11 აპრილის №9021 ბრძანებაზე „საქართველოს საგადასახადო კოდექსის 269-ე მუხლის მე-7 ნაწილის გამოყენების შესახებ მეთოდური მითითების დამტკიცების თაობაზე“, რომლითაც განსაზღვრულია საქართველოს საგადასახადო კოდექსის 274-ე მუხლის შესაბამისად შეფარდებული ჯარიმისაგან ამავე კოდექსის 269-ე მუხლის მე-7 ნაწილის საფუძველზე პირის გათავისუფლების ღონისძიებები. \nსამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურს მიაჩნია, რომ განსახილველ შემთხვევაში უნდა დაევალოს მომსახურების დეპარტამენტს, შემოსავლების სამსახურის უფროსის 2022 წლის 11 აპრილის №9021 ბრძანების გათვალისწინებით, შეისწავლოს სადავო საკითხი და შესწავლის შედეგებიდან გამომდინარე, სათანადო საფუძვლების არსებობის შემთხვევაში, განახორციელოს დარიცხული ჯარიმის კორექტირება (შემცირება).\n\n\nმომჩივნის არგუმენტაცია \n2022 წელს განახორციელა საკუთრებაში არსებული საცხოვრებელი ბინის რეალიზაცია, აღნიშნული ბინა საკუთრებაში ჰქონდა 2 წელზე ნაკლები ვადით. იმის გამო, რომ არ იცოდა ფიზიკური პირის დეკლარაციის წარდგენის ვალდებულების შესახებ 1.04.2023 წლისთვის არ წარუდგენია წლიური საშემოსავლო გადასახადის დეკლარაცია. აღნიშნული დეკლარაციის წარდგენის ვალდებულების შესახებ გვიან გაიგო, რადგან არის კანონმორჩილი ადამიანი, როგორც კი ასეთი ვალდებულების შესახებ გაიგო გადაწყვიტა დაედეკლარირებინა ბიუჯეტის სასარგებლოდ გადასახდელი თანხა 3 620 ლარი, რომელიც გადაიხადა 11.122023 წელს. ასევე, სრულად არის გადახდილი დაგვიანებით გადასახადის გადახდაზე დაკისრებული საურავი 463 ლარი.\nზემოაღნიშნულის გათვალისწინებით, ითხოვს საგადასახადო კოდექსის 269-ე მუხლის მე-7 ნაწილით ჩამოეწეროს/გათავისუფლდეს ბიუჯეტის სასარგებლოდ დარიცხული სანქციისგან 361.91 ლარისგან. იმედი აქვს საბჭოს გულისხმიერების.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 274-ე მუხლის მე-2 ნაწილის მიხედვით, საგადასახადო ორგანოში საგადასახადო დეკლარაციის/გაანგარიშების წარდგენისთვის საქართველოს საგადასახადო კანონმდებლობით დადგენილი ვადის დარღვევა, თუ ვადის გადაცილების პერიოდი 2 თვეს აღემატება, იწვევს დაჯარიმებას ამ დეკლარაციის/გაანგარიშების საფუძველზე გადასახდელად დასარიცხი გადასახადის თანხის 10 პროცენტის ოდენობით.\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nგადასახადი გადამხდელის ნებისმიერი შეცდომა არ წარმოადგენს სანქციისაგან გათავისუფლების საფუძველს. მხარემ უნდა დაამტკიცოს, რომ შეცდომა გამოწვეულია არა მისი დაუდევრობის და უხეში გაუფრთხილებლობით არამედ საქმიანობისათვის დამახასიათებელი თანმდევი გულისხმიერების მიუხედავად.\nშემოსავლების სამსახურის 19.12.2023 წლის №31993 ბრძანებით მომსახურების დეპარტამენტს დაევალა, შემოსავლების სამსახურის უფროსის 2022 წლის 11 აპრილის №9021 ბრძანების გათვალისწინებით, შეისწავლოს სადავო საკითხი და შესწავლის შედეგებიდან გამომდინარე, სათანადო საფუძვლების არსებობის შემთხვევაში, განახორციელოს დარიცხული ჯარიმის კორექტირება (შემცირება).\nსაბჭო იზიარებს შემოსავლების სამსახურის პოზიციას სადავო საკითხთან მიმართებით და მიაჩნია, რომ არ არსებობს განსხვავებული გადაწყვეტილების მიღების და მომჩივნის მოთხოვნის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდეკლარაციის/ინფორმაციის დაგვიანებით წარდგენისთვის/წარუდგენლობისთვის განსაზღვრული ჯარიმა\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n59\n\nდოკუმენტის დათვალიერება\n\ninfohub@rs.ge",
    "title": "Document 74069298-5d23-44f7-bfb2-ab68b96b6591"
  }
}