{
  "id": "f0971f69-181b-4112-b44b-eb2bf4608c41",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24325/2/2024\n24 დეკემბერი 2024\nდოკუმენტის #:\n24325/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n23 დეკემბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდავის განმხილველი ორგანოს გადაწყვეტილება\nჩამოტვირთვა\nგაზიარება\n1\nI ეტაპი - შემოსავლების სამსახური\n4 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\n№ 24325/2/2024\n23 დეკემბერი 2024\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „--------“ (ს/ნ „--------“ )\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 12.12.2024 წელს განიხილა და მიიღო გადაწყვეტილება შპს ---------- 22.11.2024 და 7.12.2024 წელს რეგისტრირებულ საჩივრებზე (რეგისტრაციის №24325/2/2024; №24408/2/2024). \n\n\nდავის საგანი:\nშემოსავლების სამსახურის 15.07.2024 წლის №16666 ბრძანების აღსრულების შედეგები.\n\n\nგასაჩივრებული გადაწყვეტილება:\n1. აუდიტის დეპარტამენტის 8.11.2024 წლის №081-216 საგადასახადო მოთხოვნა;\n2. შემოსავლების სამსახურის 22.11.2024 წლის №24688 ბრძანება.\n\n\nდარიცხული თანხა: 298 786.95 ლარი.\nმათ შორის:\nგადასახადი - 173 491\nდღგ - 35 140\nმოგების გადასახადი - 3 465\nსაშემოსავლო გადასახადი - 130 968\nქონების გადასახადი - 3 918\nჯარიმა - 82 776\nსაურავი - 42 519.95\n\n\nფაქტების აღწერა/დარიცხვის საფუძვლები \nგადასახადის გადამხდელის საქმიანობაა სამშენებლო მომსახურების გაწევა.\nაუდიტის დეპარტამენტის 4.05.2023 წლის №9817 ბრძანების საფუძველზე განხორციელდა კომპანიის საქმიანობის 1.01.2020 წლიდან 1.04.2023 წლამდე საანგარიშო პერიოდების კამერალური საგადასახადო შემოწმება. საგადასახადო შემოწმების შედეგები აისახა 18.12.2023 წლის საგადასახადო შემოწმების აქტში, საიდანაც სადავო საკითხზე ირკვევა შემდეგი:\nშემოსავლების სამსახურის გადასახადების ადმინისტრირების საინფორმაციო სისტემის მონაცემებისა და ბანკიდან გამოთხოვილი ინფორმაციის ანალიზის შედეგად დადგინდა, რომ 2020 წლის იანვარსა და თებერვალში გადასახადის გადამხდელს მიღებული აქვს ორი ავანსის საგადასახადო ანგარიშფაქტურა შპს „----------“ (ს/ნ ----------) ჯამური ღირებულებით 216 355.5 ლარი. შემოწმების პროცესში ამ კომპანიისგან სხვა საგადასახადო ანგარიშ-ფაქტურა, რომლითაც მოხდებოდა ავანსის ანგარიშფაქტურების განაშთვა მიღებული არ არის. ამასთან, აღსანიშნავია, რომ თანხის გადახდა საბანკო ამონაწერის მიხედვით მომსახურების მომწოდებელზე არ ფიქსირდება. შემოწმების მიერ განხორციელდა აღნიშნული ავანსის ანგარიშ-ფაქტურებით, ჩათვლილი დღგ-ის თანხის შემცირება. შესაბამისად, მომჩივანს დაერიცხა დამატებული ღირებულების გადასახადი და დაეკისრა ჯარიმა საგადასახადო კოდექსის 275-ე მუხლით.\nშემოწმების აქტის საფუძველზეც გამოიცა აუდიტის დეპარტამენტის 19.12.2023 წლის №32054 ბრძანება და 20.12.2023 წლის №081-327 საგადასახადო მოთხოვნა. \nაღნიშნული აქტები 2024 წლის 22 და 30 იანვარს გასაჩივრდა შემოსავლების სამსახურში, რომლის 1.03.2024 წლის №4618 ბრძანებით საჩივრები დაკმაყოფილდა ნაწილობრივ:\nპირველ სადავო საკითხთან (არარეზიდენტი ფიზიკური პირის მიერ გაწეულ სატრანსპორტო მომსახურებაზე გადახდილი თანხის გადახდის წყაროსთან დაბეგვრა) დაკავშირებით:\nა) გადასახადის გადამხდელს მიეცა წინადადება ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები (რეზიდენტობის ცნობები);\nბ) აუდიტის დეპარტამენტს დაევლა, ორმაგი დაბეგვრის თავიდან აცილების შესახებ საერთაშორისო შეთანხმების და წარდგენილი მტკიცებულებების (მ.შ საჩივარზე თანდართული) გათვალისწინებით, დამატებით შეისწავლოს სადავო საკითხი და შესწავლის შედეგებიდან გამომდინარე, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება);\nმე-4 სადავო საკითხთან (ფულადი სახსრების მოძრაობის შედეგად განსაზღვრულ სალაროში ნაღდი ფულის ნაშთის დადგენილ ოდენობა) დაკავშირებით, აუდიტის დეპარტამენტს დაევალა შემოსავლების სამსახურის უფროსის 2019 წლის 8 ივლისის №22708 ბრძანებით დამტკიცებული მეთოდური მითითების (დანართი №8) გათვალისწინებით შეისწავლოს გადასახადის გადამხდელის მიერ წარდგენილი მტკიცებულებები (მათ შორის, საჩივარზე თანდართული) და სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება);\n დანარჩენ ნაწილში საჩივრები არ დაკმაყოფილდა.\nშემოსავლების სამსახურის 1.03.2024 წლის №4618 ბრძანება, არ დაკმაყოფილების ნაწილში, გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. საბჭოს 6.06.2024 წლის №22443/2/2024 (რეგ. 27.06.2024წ. 03/49404) გადაწყვეტილებით საჩივარი დაკმაყოფილდა ნაწილობრივ. ნაწილობრივ გაუქმდა შემოსავლების სამსახურის 1.03.2024 წლის №4618 ბრძანება და საჩივრები დაუბრუნდა ამავე სამსახურს ხელახლა განსახილველად (გადასახადის გადამხდელის მონაწილეობით), დანარჩენ ნაწილში საჩივარი არ დაკმაყოფილდა.\nდაბრუნებული საჩივრები განიხილა შემოსავლების სამსახურმა, რომლის 15.07.2024 წლის №16666 ბრძანებით საჩივრები ნაწილობრივ დაკმაყოფილდა, პირველ სადავო საკითხთან დაკავშირებით, დღგ-ის ჩასათვლელი თანხების დაზუსტების მიზნით:\nგადასახადის გადამხდელს მიეცა წინადადება, ბრძანების ჩაბარებიდან 15 კალენდარული დღის ვადაში, აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები;\nაუდიტის დეპარტამენტს დაევალა, შეისწავლოს/გამოიკვლიოს წარდგენილი მტკიცებულებები (მ.შ. საჩივარზე თანდართული) და დღგ-ის ჩათვლის მიღებასთან დაკავშირებით კანონმდებლობით დადგენილი შეზღუდვების გათვალისწინებით, სათანადო საფუძვლის არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება);\nდანარჩენ ნაწილში საჩივრები არ დაკმაყოფილდა. \nაღსანიშნია, რომ მომჩივანმა 2024 წლის 30 აგვისტოს და 12 სექტემბერს შემოსავლების სამსახურის 15.07.2024 წლის №16666 ბრძანების აღსრულების მოთხოვნით საჩივრით მიმართა შემოსავლების სამსახურს, რომლის 17.09.2024 წლის №20460 ბრძანებით საჩივარი დაკმაყოფილდა ნაწილობრივ, აუდიტის დეპარტამენტს დაევალა კომპანიის საჩივრების ნაწილობრივ დაკმაყოფილების თაობაზე შემოსავლების სამსახურის 15.07.2024 წლის №16666 ბრძანების აღსრულება, დანარჩენ ნაწილში საჩივრები არ დაკმაყოფილდა.\nშემოსავლების სამსახურის 15.07.2024 წლის №16666 და 17.09.2024 წლის №20460 ბრძანებების აღსრულების შედეგებზე აუდიტის დეპარტამენტის მიერ შედგენილია 5.11.2024 წლის დასკვნა, საიდანაც ირკვევა, რომ საგადასახადო შემოწმების შედეგად დარიცხული თანხები არ დაექვემდებარა შემცირებას.\nდასკვნის საფუძველზე გამოიცა აუდიტის დეპარტამენტის 8.11.2024 წლის №23805 ბრძანება და ამავე თარიღის №081-216 საგადასახადო მოთხოვნა, რაც 2024 წლის 8 და 21 ნოემბერს გასაჩივრდა შემოსავლების სამსახურში.\nშემოსავლების სამსახურის 22.11.2024 წლის №24688 ბრძანებით საჩივრები არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 304-ე მუხლის 21 ნაწილზე და აღნიშნავს, რომ საჩივრების განხილვა შემოსავლების სამსახურში ჩანიშნული იყო 21.11.2024 წელს 13:15 საათზე გადამხდელის მონაწილეობით, თუმცა მომჩივანი არ გამოცხადდა საჩივრების ზეპირ განხილვაზე და არც განცხადება წარუდგენია საჩივრების განხილვის გადადებასთან დაკავშირებით.\nშემოსავლების სამსახური ყურადღებას ამახვილებს საქმეში არსებულ ფაქტობრივ გარემოებაზე, რომლის თანახმად, შემოსავლების სამსახურის ბრძანების შესაბამისად, საგადასახადო შემოწმების მიერ შესწავლილ იქნა გადასახადის გადამხდელის მიერ წარდგენილი დოკუმენტაცია, მათ შორის ახსნაგანმარტება, რომლის მიხედვითაც დადგინა, რომ შპს „--------“ და შპს „---------“ შორის დადებული ხელშეკრულება მომსახურების შესახებ გაუქმებულ იქნა, ხელშეკრულების პირობების შეუსრულებლობის გამო. კომპანია ითხოვს თანხის უკან დაბრუნებას. გარდა ამისა, აღნიშნული სამუშაოების დასასრულებლად გადასახადის გადამხდელმა თავად დაიქირავა მუშახელი და შეასრულა გარე ფასადის მოსაპირკეთებელი სამუშაოები. ამდენად, მიღებული ავანსის საგადასახადო ანგარიშფაქტურები არ იქნა გათვალისწინებული ჩასათვლელ დღგ-ის თანხებში.\nამასთან, შემოსავლების სამსახური აღნიშნავს, რომ მომჩივანს დავის წარმოების პროცესშიც არ აქვს წარდგენილი ისეთი არგუმენტები/მტკიცებულებები, რომლებიც შეცვლიდა საგადასახადო შემოწმების აქტით დადგენილ ფაქტობრივ გარემოებებს.\nსაქმეზე არსებული მტკიცებულებების და აუდიტის დეპარტამენტის დასკვნის შედეგების გათვალისწინებით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოებების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს საჩივრების დაკმაყოფილების საფუძველი.\n\n\nმომჩივნის არგუმენტაცია\nსამწუხაროდ აუდიტის დეპარტამენტმა ფორმალურად აღასრულა გადაწყვეტილება და გაუგებარი მიზეზის გამო, რომელიც ისედაც იყო ცნობილი დავის ყველა ეტაპზე უცვლელად დატოვა დარიცხული თანხები. კერძოდ, საწარმოს 2020 წლის იანვარსა და თებერვლის თვეში შპს „---------“ მიღებული აქვს 2 ავანსის ანგარიშ-ფაქტურა 216 355.5 ლარის ღირებულების. საწარმოს მიერ გადახდილია ანგარიშფაქტურებში მითითებული თანხები, აღნიშნულს შემმოწმებელი ადასტურებს, შესაბამისად, გაუგებარია შემმოწმებლის მითითება იმ გარემოებაზე, რომ კომპანიას არ აქვს ჩათვლის უფლება იმ ავანსის ანგარიშფაქტურებზე, რომლებიც მიმწოდებელს აქვს დაბეგრილი ანუ შემმოწმებლის ლოგიკით გამოდის, რომ შპს „--------“ არ უნდა დაებეგრა ავანსის ფაქტურები? ბუნებრივია უნდა დაებეგრა და შპს „-----------“ უნდა ჩაეთვალა, ხოლო მხარეებს შორის თუ არსებობს დავა შესრულებული სამუშაოების ხარისხზე და ა.შ., და თუ კომპანია ითხოვს ზიანის მიღებას ეს ვერანაირად ვერ იქნება საფუძველი 2020 წლის იანვრის და თებერვლის თვეში შპს „----------“ გამოწერილი და დაბეგრილი ავანსის ანგარიშფაქტურების არ ჩათვლის.\nსაჩივარს ერთვის სასამართლოში წარმოებული საქმის მასალები, რომლითაც დასტურდება, რომ სადავო მომსახურება იყო გაწეული ნაკლოვანებით/ხარვეზით, სწორედ აღნიშნულის გამო მხარეთა მიერ გაფორმდა მორიგების აქტი (იხ. 24.02.2020 წლის მორიგების აქტის მე-2 და მე-3 პუნქტები). შესაბამისად, არასწორია და ფაქტობრივ გარემოებას მოკლებულია შემმოწმებლის მითითება, რომ მომსახურებას საერთოდ არ ჰქონდა ადგილი, შესაბამისად სრულიად უკანონოა შემმოწმებლის მიერ სადავო ანგარიშფაქტურებით მიღებული დღგ-ის ჩათვლის გაუქმება, როგორც აღინიშნა 24.02.2020 წლის მორიგების აქტის მე-3 პუნქტით იმპერატიულად დასტურდება შპს „-----------“ მომსახურების გაწევა.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივრები არ უნდა დაკმაყოფილდეს შემდეგ გარემოებათა გამო: \nშემოსავლების სამსახურის 15.07.2024 წლის №16666 ბრძანებით დღგ-ის ჩასათვლელი თანხების დაზუსტების მიზნით:\nგადასახადის გადამხდელს მიეცა წინადადება, ბრძანების ჩაბარებიდან 15 კალენდარული დღის ვადაში, აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები;\nაუდიტის დეპარტამენტს დაევალა, შეისწავლოს/გამოიკვლიოს წარდგენილი მტკიცებულებები (მ.შ. საჩივარზე თანდართული) და დღგ-ის ჩათვლის მიღებასთან დაკავშირებით კანონმდებლობით დადგენილი შეზღუდვების გათვალისწინებით, სათანადო საფუძვლის არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება).\nშემოსავლების სამსახურის 15.07.2024 წლის №16666 ბრძანების აღსრულების შედეგებზე აუდიტის დეპარტამენტის მიერ შედგენილია 5.11.2024 წლის დასკვნა, საიდანაც ირკვევა, რომ შესწავლილ იქნა გადასახადის გადამხდელის მიერ წარდგენილი დოკუმენტაცია, მათ შორის ახსნა-განმარტება, რომლის მიხედვითაც დადგინა, რომ შპს „----------“ და შპს „-----------“ შორის დადებული ხელშეკრულება მომსახურების შესახებ გაუქმებულია, ხელშეკრულების პირობების შეუსრულებლობის გამო. კომპანია ითხოვს თანხის უკან დაბრუნებას. გარდა ამისა, აღნიშნული სამუშაოების დასასრულებლად შპს „-----------“ თავად დაიქირავა მუშახელი და შეასრულა გარე ფასადის მოსაპირკეთებელი სამუშაოები. შემოწმების შედეგად მიღებული ავანსის საგადასახადო ანგარიშფაქტურები არ იქნა გათვალისწინებული ჩასათვლელ დღგ-ის თანხებში. შესაბამისად, საგადასახადო შემოწმების შედეგად დარიცხული თანხები არ დაექვემდებარა შემცირებას.\nმომჩივანი მიუთითებს, რომ შემმოწმებლის ლოგიკით გამოდის, რომ შპს „-------------“ არ უნდა დაებეგრა ავანსის ფაქტურები, ბუნებრივია უნდა დაებეგრა და შპს „-----------“ უნდა ჩაეთვალა, ხოლო მხარეებს შორის თუ არსებობს დავა შესრულებული სამუშაოების ხარისხზე და ა.შ., და თუ კომპანია ითხოვს ზიანის მიღებას, ეს ვერ იქნება საფუძველი 2020 წლის იანვრის და თებერვლის თვეში შპს „-----------“ გამოწერილი და დაბეგრილი ავანსის ანგარიშ-ფაქტურების არ ჩათვლის. საჩივარს ერთვის სასამართლოში წარმოებული საქმის მასალები, რომლითაც დასტურდება, რომ სადავო მომსახურება იყო გაწეული ნაკლოვანებით/ხარვეზით, სწორედ აღნიშნულის გამო მხარეთა მიერ გაფორმდა მორიგების აქტი. შესაბამისად, არასწორია და ფაქტობრივ გარემოებას მოკლებულია შემმოწმებლის მითითება, რომ მომსახურებას საერთოდ არ ჰქონდა ადგილი და შესაბამისად, სრულიად უკანონოა შემმოწმებლის მიერ სადავო ანგარიშ-ფაქტურებით მიღებული დღგ-ის ჩათვლის გაუქმება.\nსაბჭოს სხდომაზე საჩივრის ზეპირი განხილვისას მოპასუხე ორგანომ განმარტა, რომ შემოწმება მოიცავდა 1.01.2020 წლიდან 1.04.2023 წლამდე საანგარიშო პერიოდებს, აღსანიშნია, რომ გადასახადის გადამხდელი არ თანამშრომლობდა შემოწმების პროცესში და ორჯერ არის დაჯარიმებული ინფორმაციის წარუდგენლობაზე, საბანკო ამონაწერებიც კი სასამართლოს გზით არის გამოთხოვილი. აღნიშნული ინფორმაციის შესწავლით, სადავო საკითხზე დადგინდა, რომ კომპანია მომსახურებას უწევდა შპს „-----------“, მისთვის მომსახურების გასაწევად დაიქირავა შპს „-----------“, რომელსაც სამჯერ გადაუხადა ავანსის თანხა, ერთი არაშესამოწმებელ პერიოდში 2019 წლის დეკემბერში და ორი გადახდა დაფიქსირებულია 2020 წლის იანვარსა და თებერვალში. აღნიშნულ ოპერაციაზე გამოწერილია ავანსის საგადასახადო ანგარიშ-ფაქტურები, თუმცა თანხის გადახდა საბანკო ამონაწერის მიხედვით მომსახურების მომწოდებელზე არ ფიქსირდება. ასევე, გადასახადის გადამხდელს არ ჰქონდა წარდგენილი ბუღალტრული პროგრამა, ამდენად არ დასტურდებოდა თანხის გადახდა. ხსენებულ ოპერაციაზე ბუღალტერმა ზეპირსიტყვიერად განმარტა, რომ თანხა გადახდილია ნაღდი ანგარიშსწორებით, თუმცა სალაროს გასავლის ორდერი არ წარადგინა. ამასთან, ავანსის ანგარიშფაქტურები არ იყო განაშთული, საბოლოო ანგარიშ-ფაქტურა არ იყო გამოწერილი. შპს „----------“ დაბეგრა აღნიშნული ოპერაცია, თუმცა თანხა დღემდე არ არის გადახდილი ბიუჯეტში, ამასთან ბაზაში 2019 წლის ივნისის თვიდან აღარ უფიქსირდება საქმიანობა. აღნიშნულიდან გამომდინარე, იმ საფუძვლით რომ რეალურად ან ნაწილობრივ მაინც, შესრულდა თუ არა მომსახურება და რეალურად გადახდილია თუ არა თანხა, ვერ დასტურდება, რის გამოც განხორციელდა აღნიშნული ავანსის ანგარიშ-ფაქტურებით, ჩათვლილი დღგ-ის თანხის შემცირება. მომჩივანი წარმოადგენს ვალის აღიარების აქტს, რომლითაც მისი თქმით დასტურდება შპს ---------- თანხის გადახდა და სამუშაოს შესრულება. აღსანიშნია, რომ გადასახადის გადამხდელს წარდგენილი აქვს ახსნა-განმარტება, სადაც მითითებულია, რომ ვინაიდან შპს ------------- არ შეასრულა სამუშაოები სთხოვს თანხის უკან დაბრუნებას. თუმცა, ავანსის ანგარიშ-ფაქტურა გაუქმებული არ არის. კომპანიის ბუღალტერთან, იმაზეც იყო საუბარი, რომ თუ სამუშაოები ნაწილობრივ შესრულდა, გამიჯნულიყო რა ნაწილი იყო შესრულებული, თუმცა ინფორმაცია არ არის წარდგენილა.\nშემოსავლების სამსახური ყურადღებას ამახვილებს საქმეში არსებულ ფაქტობრივ გარემოებაზე, რომლის თანახმად, შესწავლილია გადასახადის გადამხდელის მიერ წარდგენილი დოკუმენტაცია, მათ შორის ახსნა-განმარტება, რომლის მიხედვითაც დადგინა, რომ შპს „-----------“ და შპს „------------“ შორის დადებული ხელშეკრულება მომსახურების შესახებ გაუქმებულ იქნა, ხელშეკრულების პირობების შეუსრულებლობის გამო. კომპანია ითხოვს თანხის უკან დაბრუნებას. გარდა ამისა, აღნიშნული სამუშაოების დასასრულებლად გადასახადის გადამხდელმა თავად დაიქირავა მუშახელი და შეასრულა გარე ფასადის მოსაპირკეთებელი სამუშაოები. ამდენად, შემოწმებით მიღებული ავანსის საგადასახადო ანგარიშ-ფაქტურები არ იქნა გათვალისწინებული ჩასათვლელ დღგ-ის თანხებში. \nზემოაღნიშნულიდან გამომდინარე, საბჭო იზიარებს შემოსავლების სამსახურის პოზიციას, რომ მომჩივანს დავის წარმოების პროცესშიც არ აქვს წარდგენილი ისეთი არგუმენტები/მტკიცებულებები, რომლებიც შეცვლიდა საგადასახადო შემოწმების აქტით დადგენილ ფაქტობრივ გარემოებებს. ამდენად, მიაჩნია, რომ შემოსავლების სამსახურის 15.07.2024 წლის №16666 ბრძანება აღსრულებულია მიღებული გადაწყვეტილების შესაბამისად და არ არსებობს მომჩივნის არგუმენტების გათვალისწინების და საჩივრების დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივრები არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსხვადასხვა\nუკუკავშირი\nდაკავშირებული დოკუმენტები\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n44\n\nდოკუმენტის დათვალიერება\n\ninfohub@rs.ge",
    "title": "Document f0971f69-181b-4112-b44b-eb2bf4608c41"
  }
}