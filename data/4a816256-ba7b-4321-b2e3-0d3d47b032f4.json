{
  "id": "4a816256-ba7b-4321-b2e3-0d3d47b032f4",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 30172-3\n19 დეკემბერი 2022\nდოკუმენტის #:\n30172-3\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n06 ოქტომბერი 2020\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nმომსახურების გაწევა, დღგ-ის პროპორციული ჩათვლა\nჩამოტვირთვა\nგაზიარება\nბრძანება N 30172\n06/10/2020 \n\n\nშპს --------------------\n(მის.: ქ. --------------)\nსადავო საკითხთან დაკავშირებით საჩივრის \nდაკმაყოფილებაზე უარის თქმის თაობაზე\n\n\nშემოსავლების სამსახურმა დავების განხილვის საბჭოს 2020 წლის 10 სექტემბერს გამართულ სხდომაზე (ოქმი №66) განიხილა შპს ----- ს 2020 წლის 09 იანვრის №2979/21 საჩივარი შემოსავლების სამსახურის აუდიტის დეპარტამენტის 2019 წლის 11 დეკემბრის №006-1057 საგადასახადო მოთხოვნასთან დაკავშირებით.\n\n\nგადასახადის გადამხდელის პოზიცია:\nგადასახადის გადამხდელი წარმოდგენილ საჩივარში არ ეთანხმება საგადასახადო შემოწმების შედეგებს შემდეგ გარემოებათა გამო:\nარ ეთანხმება ძირითად საშუალებაზე გადახდილი დამატებული ღირებულების გადასახადის ჩათვლების შემცირებას და აცხადებს, რომ კომპანიას ზუსტად ჰქონდა გამიჯნული საიჯარო ფართის რა ნაწილს იყენებდა ფინანსური მომსახურებისთვის და რა ნაწილს - ქვეიჯარით გასაცემად. ამასთან, ქვეიჯარით გაცემული ფართი წარმოადგენს დამოუკიდებელ, იზოლირებულ სართულებს, რომლებიც არის ქვემოიჯარის განკარგულებაში, საკუთრების უფლება მოცემულ ფართზე საჯარო რეესტრში რეგისტრირებულია დამოუკიდებლად და მას მინიჭებული აქვს ინდივიდუალური საკადასტრო კოდი. აღნიშნული გარემოებები ადასტურებს, რომ კომპანიას გამიჯნული ჰქონდა ძირითადი საშუალების იმ ნაწილის იჯარაზე გადახდილი დღგ, რომელსაც იყენებდა ჩათვლის უფლების მქონე ოპერაციაში.\n\n\nფაქტობრივი გარემოებები:\nსაქმეში არსებული მასალებით ირკვევა, რომ შემოსავლების სამსახურის აუდიტის დეპარტამენტის 2018 წლის 27 დეკემბრის №38788 ბრძანების საფუძველზე განხორციელდა შპს ----- ს საქმიანობის გასვლითი სრული საგადასახადო შემოწმება ბიუჯეტთან ანგარიშსწორების სისწორის დადგენის მიზნით. შესამოწმებელ პერიოდად განისაზღვრა 2016 წლის 08 იანვრიდან 2018 წლის 01 ოქტომბრამდე საანგარიშო პერიოდი. საგადასახადო შემოწმების შედეგებზე 2019 წლის 05 დეკემბერს შედგა საგადასახადო შემოწმების აქტი, რის საფუძველზეც აუდიტის დეპარტამენტმა 2019 წლის 10 დეკემბერს გამოსცა №43062 ბრძანება და 11 დეკემბრის №006-1057 საგადასახადო მოთხოვნა, რომლის მიხედვით გადასახადის გადამხდელს ბიუჯეტში დამატებით გადასახდელად განესაზღვრა სულ 3 845 651 ლარი, მათ შორის, გადასახადი 1 978 061 ლარი, ჯარიმა 989 230 ლარი და საურავი 878 360 ლარი.\n\n\nსაგადასახადო შემოწმების აქტის მიხედვით სადავო საკითხთან დაკავშირებით განხორციელებული დარიცხვა განპირობებულია შემდეგი გარემოებით:\nსაქმიანობის ეტაპზე კომპანიამ იჯარით აღებული ფართის გარკვეული ნაწილი (შვიდ სართულიანი შენობიდან ორი სართული) ქვეიჯარით გადასცა მესამე კომპანიას. აღნიშნული ოპერაციის ფარგლებში კომპანია იჯარით აღებული და გაცემული ფართების პროპორციულად ახორციელებს გადახდილი საიჯარო თანხებზე და მასთან დაკავშირებულ მომსახურებაზე დარიცხული დღგ-ს ჩათვლას. საგადასახადო შემოწმებით, საქართველოს საგადასახადო კოდექსის 174-ე მუხლის გათვალისწინებით, დაკორექტირდა დღგ-ის ჩასათვლელი თანხები.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ გადამხდელის მოთხოვნა სადავო საკითხთან დაკავშირებით არ უნდა დაკმაყოფილდეს შემდეგ გარემოებათა გამო:\nსადავო საკითხთან დაკავშირებით, შემოსავლების სამსახური მიუთითებს საქართველოს საგადასახადო კოდექსის 161-ე მუხლზე, რომლის პირველი ნაწილის „ა“ ქვეპუნქტის მიხედვით, დღგ-ით დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში განხორციელებული საქონლის მიწოდება ან/და მომსახურების გაწევა.\nსაქართველოს საგადასახადო კოდექსის 174-ე მუხლის პირველი ნაწილის „ა“ ქვეპუნქტის თანახმად, დღგ-ის ჩასათვლელი თანხა არის დღგ-ის თანხა, რომელიც გადახდილია ან გადასახდელია ჩათვლის დოკუმენტების მიხედვით, მათ შორის, დღგ-ის რეგისტრაციის ძალაში შესვლის მომენტისათვის არსებულ სასაქონლო-მატერიალური ფასეულობის ნაშთზე.\nამავე მუხლის მეორე ნაწილის „ა“ ქვეპუნქტის თანახმად, დღგ-ის ჩათვლა ხორციელდება მხოლოდ იმ შემთხვევაში, თუ საქონელი ან/და მომსახურება გამოიყენება ან გამოყენებული იქნება დასაბეგრ ოპერაციებში, გარდა ჩათვლის უფლების გარეშე გათავისუფლებული დასაბეგრი ოპერაციებისა.\nხოლო ამ მუხლის მე-6 ნაწილის თანახმად, თუ საქონელი ან მომსახურება ერთდროულად გამოიყენება ჩათვლის უფლების მქონე და ჩათვლის უფლების გარეშე ოპერაციებში და მათი გამიჯვნა შეუძლებელია, მაშინ:\nა) დღგ-ის ჩასათვლელი თანხა გაიანგარიშება საანგარიშო პერიოდში საერთო ბრუნვის თანხაში ჩათვლის უფლების გარეშე გათავისუფლებული დასაბეგრი ოპერაციების თანხის ხვედრითი წონის მიხედვით;\nბ) ამ ნაწილის „ა“ ქვეპუნქტის გათვალისწინებით დღგ-ის ჩასათვლელი თანხის დაზუსტება ხდება მიმდინარე საგადასახადო წლის ბოლო საანგარიშო პერიოდის დეკლარაციაში წლის განმავლობაში საერთო ბრუნვის თანხაში ჩათვლის უფლების გარეშე გათავისუფლებული დასაბეგრი ოპერაციების თანხის ხვედრითი წონის მიხედვით.\nშემოსავლების სამსახური აღნიშნავს, რომ კომპანიის ძირითადი საქმიანობაა ფინანსური მომსახურება, კერძოდ, სესხების ელექტრონულად გაცემა. ამასთან, შესამოწმებელ პერიოდში კომპანიამ იჯარით აღებული ფართის გარკვეული ნაწილი ქვეიჯარით გადასცა მესამე კომპანიას, აღნიშნული ოპერაციის ფარგლებში კომპანია იჯარით აღებული და გაცემული ფართების პროპორციულად ახორციელებს გადახდილ საიჯარო თანხებზე და მასთან დაკავშირებულ მომსახურებაზე დარიცხული დღგ-ის ჩათვლას.\nზემოხსენებულ სამართლებრივ ნორმებზე, საქმეში არსებულ მასალებსა და ფაქტობრივ გარემოებებზე დაყრდნობით, შემოსავლების სამსახურმა სადავო საკითხთან დაკავშირებით მიიჩნია, რომ განსახილველ შემთხვევაში ვინაიდან საიჯარო ფართი გამოიყენება ჩათვლის უფლების მქონე და ჩათვლის უფლების გარეშე ოპერაციებში და მათი გამიჯვნა შეუძლებელია, საქართველოს საგადასახადო კოდექსის 174-ე მუხლის გათვალისწინებით საგადასახადო შემოწმების მიერ დღგ-ის ჩასათვლელი თანხების კორექტირება განხორციელდა მართლზომიერად, ხოლო წარმოდგენილი საჩივარი ამ ნაწილში დაუსაბუთებელია და არ უნდა დაკმაყოფილდეს.\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ:\n\n\n1. შპს ----- ს 2020  წლის  09  იანვრის  საჩივარი სადავო საკითხთან დაკავშირებით არ დაკმაყოფილდეს;\n2. ბრძანების გასაჩივრება შესაძლებელია საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. №16), ან სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად მისი ჩაბარებიდან 20 დღის ვადაში.\n\n\nჩამოტვირთვა\nგაზიარება\nუკუკავშირი\nდაკავშირებული დოკუმენტები\nაგრეთვე ეძებენ\nდოკუმენტის სტატისტიკა\n\n11\n\nდოკუმენტის დათვალიერება\n\ninfohub@rs.ge",
    "title": "Document 4a816256-ba7b-4321-b2e3-0d3d47b032f4"
  }
}