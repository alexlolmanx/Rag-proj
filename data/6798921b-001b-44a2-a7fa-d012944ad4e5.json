{
  "id": "6798921b-001b-44a2-a7fa-d012944ad4e5",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21112/2/2023\n18 დეკემბერი 2023\nდოკუმენტის #:\n21112/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n15 დეკემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაბაჟო სამართალდარღვევა. პასუხისმგებლობის ზოგადი პრინციპები, საქონლის ან/და სატრანსპორტო საშუალების უკანონო განკარგვა, დაკარგვა ან განადგურება\nჩამოტვირთვა\nგაზიარება\n№21112/2/2023\n15 დეკემბერი 2023 \n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: \"-------\"  (პ/ნ \"-------\")\nმოპასუხე: საბაჟო დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 7.12.2023 წელს განიხილა და მიიღო გადაწყვეტილება \"-----\"-ის 19.10.2023 წელს რეგისტრირებულ საჩივარზე (რეგისტრაციის №21112/2/2023).\n\n\nდავის საგანი: \nსაბაჟო პროცედურის პირობების დარღვევა, რამაც გამოიწვია საბაჟო ზედამხედველობის ქვეშ მყოფი საქონლის უკანონო განკარგვა, დაკარგვა ან განადგურება.\n\n\nგასაჩივრებული გადაწყვეტილება: \n1. საბაჟო დეპარტამენტის 30.05.2023 წლის №EL211309 საბაჟო სამართალდარღვევის ოქმი;\n2. შემოსავლების სამსახურის 6.10.2023 წლის №24683 ბრძანება.\n\n\nდარიცხული თანხა:\nჯარიმა - 1 638.46 ლარი.\n\n\nფაქტების აღწერა/დარიცხვის საფუძვლები \n2022 წლის 25 ივნისს შპს \"-------\"-ის  (ს/ნ \"-------\" ) მიერ განხორციელდა საქართველოს საბაჟო ტერიტორიაზე \"-------\"-ის  სახელზე დამისამართებული №\"-------\" საფოსტო გზავნილის ზოგადი დეკლარირება, რომელიც საბაჟო ორგანოსთვის წარდგენილი იყო დეკლარირებას დაუქვემდებარებელი საფოსტო გზავნილების ნუსხით.\nსაბაჟო პროცედურების განხორციელებისას აღნიშნული გზავნილი ღირებულების დადგენის მიზნით, შეჩერდა მებაჟე-ოფიცრის მიერ.\n2022 წლის 4 აგვისტოს შპს \"-------\"-მა №\"-------\" განცხადებით საბაჟო დეპარტამენტს და აცნობა, რომ \"-------\"-ის  ნაცვლად, გზავნილის მიმღებს წარმოადგენდა მომჩივანი , რომელმაც მოითხოვა №\"-------\"საფოსტო გზავნილზე ექსპერტიზის ჩატარება. საბაჟო ღირებულებისა და საქონლის კლასიფიკაციის სამმართველოს 2022 წლის 5 აგვისტოს №006578/2022 ექსპერტიზის დასკვნის თანახმად, საქონლის (9 ცალი მ/მ გიტარა, 1 ცალი მ/მ რბილი სათამაშო, 1 ცალი სინტიფონი) საბაჟო ღირებულება განისაზღვრა 3 525 აშშ დოლარით. \nსაბაჟო ღირებულებიდან გამომდინარე, აღნიშნული გზავნილი დაექვემდებარა სავალდებულო დეკლარირებას.\nშპს \"-------\"-ის 2023 წლის 11 მაისის №\"-------\" განცხადებით ცნობილი გახდა, რომ №\"-------\"საფოსტო გზავნილი მომჩივანს ჩაბარდა დეკლარირების გარეშე. \nგამოვლენილი ფაქტზე საბაჟო დეპარტამენტის მიერ 2023 წლის 30 მაისის №EL211309 საბაჟო სამართალდარღვევის ოქმით, მომჩივანს შპს \"-------\"-თან ერთად სოლიდარულად დაეკისრა საბაჟო კოდექსის 172-ე მუხლით გათვალისწინებული პასუხისმგებლობა - ჯარიმა 1 638.46 ლარის ოდენობით. ამასთან, 2023 წლის 30 მაისის №EL11114/31 საგადასახადო მოთხოვნით, მომჩივანს იმპორტის გადასახდელის სახით დაერიცხა 1 697.44 ლარი (მათ შორის დღგ 1 638.46 ლარი და საურავი 58.98 ლარი).\nაღნიშნული ოქმი 15.09.2023 წელს გასაჩივრდა შემოსავლების სამსახურში, რომლის 6.10.2023 წლის №24683 ბრძანებით, საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მითითებს საბაჟო კოდექსის მე-6 მუხლზე, 70-ე მუხლის პირველი და მე-2 ნაწილებზე, 163-ე მუხლის პირველი ნაწილზე, 172-ე მუხლზე და დადგინდა, რომ 2022 წლის 25 ივნისს შპს \"-------\"-ის მიერ განხორციელდა საქართველოს საბაჟო ტერიტორიაზე №\"-------\"საფოსტო გზავნილის ზოგადი დეკლარირება, რომელიც საბაჟო ორგანოსთვის წარდგენილი იყო დეკლარირებას დაუქვემდებარებელი საფოსტო გზავნილების ნუსხით. შპს \"-------\"-ის №\"-------\" განცხადებით ცნობილი გახდა, რომ № \"-------\" საფოსტო გზავნილი მომჩივანს ჩაბარდა დეკლარირების გარეშე. შესაბამისად, ადგილი აქვს ისეთ ქმედებას, რამაც საბაჟო ზედამხედველობის ქვეშ მყოფი საქონლის უკანონო განკარგვა გამოიწვია, რაც არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც საქართველოს საბაჟო კოდექსით გათვალისწინებულია პასუხისმგებლობა.\nამდენად, მომჩივნისთვის საბაჟო კოდექსის 163-ე მუხლის მე-5 ნაწილისა და 172-ე მუხლის შესაბამისად, პასუხისმგებლობის სოლიდარულად დაკისრება მართლზომიერია. შემოსავლების სამსახური მიუთითებს, რომ საჩივარში მითითებული გარემოებები არ წარმოშობს საფუძველს იმის დასადასტურებლად, რომ საბაჟო ზედამხედველობის ქვეშ მოქცეული საქონლის მიმართ არ განხორციელებულა ისეთი ქმედება, რამაც მისი უკანონო განკარგვა გამოიწვია. \nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურს მიაჩნია, რომ სადავო ადმინისტრაციული აქტი შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია \nსაგადასახადო ორგანომ არ დააკმაყოფილა მისი საჩივარი, ამიტომ მომართავს საბჭოს და განმარტავს, რომ როდესაც ჩაბარდა სადავო ბრძანება, ორი ფურცელი იმის განმარტებას ეთმობოდა, თუ რომელი საბაჟო ტერმინი რას ნიშნავს, რაც მისთვის არასაჭირო და არასაინტერესოა. ჩამოუვიდა ნივთები, გადაიხადა განბაჟების თანხა, მივიდა ოპერატორთან, წამოიღო ნივთები სახლში და ვერ ხვდება, თუ რატომ დაეკისრა ჯარიმა. მებაჟე ოფიცრის მიერ დადგინდა საქონლის საბაჟო ღირებულება, რაც გადაიხადა და საბაჟოს დეპარტამენტის მიმართ არანაირი დავალიანება არ გააჩნდა. აცხადებს, რომ როგორც შემოსავლების სამსახურის ბრძანებაშია მითითებული, თუკი საბაჟო ზედამხედველობის ქვეშ მყოფი ნივთი განკარგა შპს\"-------\"-მა , თავად არაფერ შუაშია, უბრალოდ ნივთები ჩამოუტანა ფოსტამ, საბაჟო ღირებულება დადგინდა, დღგ გადაიხადა და ამით დაასრულა. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაბაჟო კოდექსის მე-6 მუხლის პირველი ნაწილის „კ“ ქვეპუნქტის თანახმად, დეკლარანტი არის პირი, რომელიც საბაჟო ორგანოს თავისი სახელით წარუდგენს საბაჟო დეკლარაციას, დროებით შენახვის დეკლარაციას, საქონლის შემოტანის ზოგად დეკლარაციას, საქონლის გატანის ზოგად დეკლარაციას, რეექსპორტის დეკლარაციას ან რეექსპორტის შეტყობინებას, ან პირი, რომლის სახელითაც საბაჟო ორგანოს წარედგინება შესაბამისი დეკლარაცია ან შეტყობინება.\nსაბაჟო კოდექსის 70-ე მუხლის პირველი და მე-2 ნაწილების თანახმად:\n1.საქართველოს საბაჟო ტერიტორიაზე შემოტანილი საქონელი შემოტანისთანავე ექვემდებარება საბაჟო ზედამხედველობას და შეიძლება დაექვემდებაროს საბაჟო კონტროლის პროცედურებს.\n2.საქონელი მისი საბაჟო სტატუსის განსაზღვრამდე რჩება საბაჟო ზედამხედველობის ქვეშ და საბაჟო ორგანოს თანხმობის გარეშე მისი საბაჟო ზედამხედველობიდან გატანა ან განკარგვა არ შეიძლება.\n„საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 2019 წლის 29 აგვისტოს №257 ბრძანებით დამტკიცებული საბაჟო ზედამხედველობის შესახებ ინსტრუქციის (დანართი №3) პირველი მუხლის პირველი პუნქტის შესაბამისად, საბაჟო ზედამხედველობის ქვეშ მოქცეული საქონლის მიმართ შეიძლება განხორციელდეს მხოლოდ საბაჟო ორგანოსთან შეთანხმებული მოქმედებები და ოპერაციები, თუ კანონმდებლობით სხვა რამ არ არის გათვალისწინებული. \nსაბაჟო კოდექსის 172-ე მუხლის მიხედვით, საბაჟო პროცედურის/რეექსპორტის პირობების დარღვევა ან სხვა ქმედება, რამაც გამოიწვია საბაჟო ზედამხედველობის ქვეშ მყოფი საქონლის ან/და სატრანსპორტო საშუალების უკანონო განკარგვა, დაკარგვა ან განადგურება, – იწვევს დაჯარიმებას იდენტურ/მსგავს საქონელზე ან/და სატრანსპორტო საშუალებაზე გადასახდელი იმპორტის გადასახდელის თანხის 100 პროცენტის ოდენობით.\nსაბაჟო კოდექსის 163-ე მუხლის მე-11 ნაწილის შესაბამისად, დავის განმხილველ ორგანოს უფლება აქვს, პირი გაათავისუფლოს ამ კოდექსით გათვალისწინებული საბაჟო სანქციისგან, თუ შესაბამისი საბაჟო სამართალდარღვევა ჩადენილია შეცდომით/არცოდნით.\nდადგენილია, რომ გადამზიდავი კომპანიის მიერ განხორციელდა საქართველოს საბაჟო ტერიტორიაზე მომჩივნის (მის ნაცვლად თავდაპირველად მითითებული \"-------\"-ის ) სახელზე დამისამართებული №\"-------\" საფოსტო გზავნილის ზოგადი დეკლარირება, რომელიც საბაჟო ორგანოსთვის წარდგენილი იყო დეკლარირებას დაუქვემდებარებელი საფოსტო გზავნილების ნუსხით. საბაჟო პროცედურების განხორციელების შედეგად საქონლის საბაჟო ღირებულება განისაზღვრა 3 525 აშშ დოლარი. შესაბამისად, გზავნილი დაექვემდებარა სავალდებულო დეკლარირებას.\n2023 წლის 11 მაისის შპს \"-------\"-ის № \"-------\" განცხადებით ცნობილი გახდა, რომ № \"-------\"საფოსტო გზავნილი მომჩივანს ჩაბარდა დეკლარირების გარეშე.\nმომჩივანი მიუთითებს, რომ ჩამოუვიდა ნივთები, გადაიხადა განბაჟების თანხა, მივიდა ოპერატორთან, წამოიღო ნივთები სახლში და ვერ ხვდება, თუ რატომ დაეკისრა ჯარიმა. მებაჟე ოფიცრის მიერ დადგინდა საქონლის საბაჟო ღირებულება, რაც გადაიხადა და საბაჟოს დეპარტამენტის მიმართ არანაირი დავალიანება არ გააჩნდა. აცხადებს, რომ როგორც შემოსავლების სამსახურის ბრძანებაშია მითითებული, თუკი საბაჟო ზედამხედველობის ქვეშ მყოფი ნივთი განკარგა შპს \"-------\"-მა , თავად არაფერ შუაშია, უბრალოდ ნივთები ჩამოუტანა ფოსტამ, საბაჟო ღირებულება დადგინდა, გადაიხადა დღგ და ამით დაასრულა.\nსაბჭოს სხდომაზე საჩივრის ზეპირი განხილვისას მომჩივნის არგუმენტზე საბაჟო დეპარტამენტის წარმომადგენელმა განმარტა, რომ მომჩივანს გადახდილი აქვს 5.09.2022 წელს დღგ-ის თანხა, თუმცა საფოსტო გზავნილით შემოტანილ საქონელზე სავალდებულო დეკლარირება არ განხორციელებულა.\nსაბჭოს მიაჩნია, რომ განსახილველ შემთხვევაში ფაქტობრივი და სამართლებრივი გარემოებები იძლევა იმ ვარაუდის საფუძველს, რომ გადასახადის გადამხდელის მიერ ჩადენილი სამართალდარღვევა გამოწვეულია მისი შეცდომით/არცოდნით და შესაბამისად, მომჩივანი საბაჟო კოდექსის 163-ე მუხლის მე-11 ნაწილის საფუძველზე უნდა გათავისუფლდეს დაკისრებული ჯარიმისგან.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. მომჩივანი, საბაჟო კოდექსის 163-ე მუხლის მე-11 ნაწილის საფუძველზე, გათავისუფლდეს საბაჟო დეპარტამენტის 30.05.2023 წლის №EL211309 საბაჟო სამართალდარღვევის ოქმით დაკისრებული ჯარიმისაგან;\n3. დაევალოს საბაჟო დეპარტამენტს ამ გადაწყვეტილების სარეზოლუციო ნაწილის მე-2 პუნქტის გათვალისწინებით, განახორციელოს გადასახადის გადამხდელის პირადი აღრიცხვის ბარათზე შესაბამისი კორექტირება (შემცირება);\n4. დანარჩენ ნაწილში საჩივარი არ დაკმაყოფილდეს; 5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n18\n\nდოკუმენტის დათვალიერება\n\ninfohub@rs.ge",
    "title": "Document 6798921b-001b-44a2-a7fa-d012944ad4e5"
  }
}