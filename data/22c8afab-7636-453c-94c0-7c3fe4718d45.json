{
  "id": "22c8afab-7636-453c-94c0-7c3fe4718d45",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19018/2/2023\n27 აპრილი 2023\nდოკუმენტის #:\n19018/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n31 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nჩამოტვირთვა\nგაზიარება\n№19018/2/2023\n31.03.2023\n\n\n\n\n\n\nგადაწყვეტილება\n\n\n\n\n\n\nმომჩივანი: შპს „-----------“ (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 31.03.2023 წელს განიხილა და მიიღო გადაწყვეტილება შპს -------ის 2.03.2023 წელს რეგისტრირებულ საჩივარზე (რეგისტრაციის №19018/2/2023).\n\n\nდავის საგანი: \nსაქართველოს ფინანსთა სამინისტროსთან არსებული დავების განხილვის საბჭოს 29.05.2019 წლის №6188/2/2018 გადაწყვეტილების აღსრულების შედეგები.\n\n\nგასაჩივრებული გადაწყვეტილება:\nაუდიტის დეპარტამენტის 9.02.2023 წლის №2368 ბრძანება.\n\n\nფაქტების აღწერა/დარიცხვის საფუძვლები \nაუდიტის დეპარტამენტის გასვლითი საგადასახადო შემოწმების 25.12.2017 წლის შუალედური აქტით შემოწმებულია მომჩივნის საქმიანობის 1.04.2014 წლიდან 1.01.2015 წლამდე პერიოდი. შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 28.12.2017 წლის №006-982 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 18.05.2018 წლის №11894 ბრძანებით საჩივარი დაკმაყოფილდა ნაწილობრივ.\nაუდიტის დეპარტამენტის გასვლითი საგადასახადო შემოწმების 26.07.2018 წლის შუალედური აქტით შემოწმებულია 1.01.2015 წლიდან 1.10.2017 წლამდე პერიოდი. შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 3.08.2018 წლის №006-357 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 15.10.2018 წლის №29117 ბრძანებით საჩივარი დაკმაყოფილდა ნაწილობრივ.\nშემოსავლების სამსახურის 18.05.2018 წლის №11894 და 15.10.2018 წლის №29117 ბრძანებები, გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაბჭოს 29.05.2019 წლის №6188/2/2018 გადაწყვეტილებით საჩივრები დაკმაყოფილდა ნაწილობრივ. ვინაიდან საგადასახადო დავის პერიოდში, სანქციის განმსაზღვრელ ნორმებში განხორციელდა ცვლილებები და ამ ცვლილებებით სანქციები, ამავე ნორმებში მითითებული პირობების არსებობისას შემსუბუქებულია, საბჭოს მიზანშეწონილად მიაჩნია, აუდიტის დეპარტამენტს დაევალოს, შეისწავლოს შეფარდებული სანქციების საგადასახადო კოდექსის 272-ე და 275-ე მუხლებში 27.12.2018 წლის №4225-რს კანონით განხორციელებულ ცვლილებებთან შესაბამისობის საკითხი და სათანადო საფუძვლების არსებობის შემთხვევაში განახორციელოს საგადასახადო შემოწმების შედეგად დარიცხული სანქციების კორექტირება.\nაღნიშნული გადაწყვეტილების აღსრულების შედეგად, აუდიტის დეპარტამენტის 1.02.2023 წლის დასკვნის საფუძველზე, იმ გარემოების გათვალისწინებით, რომ მომჩივანსა და შემოსავლების სამსახურს შორის გაფორმებულია 25.10.2021 წლის საგადასახადო შეთანხმების აქტი და შეთანხმების აქტით ნაკისრი ვალდებულებები კომპანიის მიერ შესრულებულია, მომჩივანს 27.07.2018 წლის საგადასახადო შემოწმების აქტის საფუძველზე დამატებით დარიცხული თანხები არ შეუმცირდა.\nაღნიშნულზე გამოიცა გადასახადების/გადასახდელების და საგადასახადო სანქციების თანხების დარიცხვის/შემცირების შესახებ აუდიტის დეპარტამენტის 9.02.2023 წლის №2368 ბრძანება, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nმომჩივნის არგუმენტაცია\n9.02.2023 წელს აუდიტის დეპარტამენტის მიერ გამოიცა ბრძანება №2368 გადასახადების/გადასახდელების და საგადასახადო სანქციების თანხების დარიცხვის/შემცირების შესახებ, საგადასახადო კოდექსის 61-ე და 268-ე მუხლების თანახმად კომპანიას 27.07.2018 წლის საგადასახადო შემოწმების აქტის საფუძველზე, დამატებით დარიცხული თანხები არ შეუმცირდეს. საფუძველი: საქართველოს მთავრობის 15.10.2021 წლის №1834 განკარგულება, საგადასახადო შეთანხმების გაფორმების შესახებ, 25.10.2021 წლის საგადასახადო შეთანხმება №ა2990-21, საქართველოს ფინანსთა სამინისტროსთან არსებული დავების განხილვის საბჭოს 29.05.2019 წლის №6188/2/2018 და №7023/2/2018 გადაწყვეტილება, საგადასახადო შემოწმების №8 სამმართველოს 1.02.2023 წლის დასკვნა.\n15.10.2021 წლის №1834 განკარგულების საფუძველზე გაფორმდა „საგადასახადო შეთანხმება“ №ა2990-21 კომპანიასა და შემოსავლების სამსახურს შორის. აღნიშნული შეთანხმების გაფორმება მიზნად ისახავდა კომპანიის საგადასახადო დავალიანების შემცირებას ამ შეთანხმებით განსაზღვრული პირობების შესრულების შემთხვევაში. გადასახდელი დავალიანება განისაზღვრა 176 151,65 ლარით, საგადასახადო დავალიანების ვადა - 31.12.2021 წლამდე. საგადასახადო შეთანხმების პირობები სრულად და ზედმიწევნით, ვადის დაცვით, შეასრულა კომპანიამ.\nშემოსავლების სამსახურის მიერ მოხდა დავალიანების ჩამოწერა და პირადი აღრიცხვის ბარათებზე დღევანდელი მდგომარეობით საგადასახადო დავალიანება კომპანიას არ აქვს. გაუგებარია აუდიტის დეპარტამენტის მიერ 9.02.2023 წელს გამოცემული №2368 ბრძანების არსი. 15.10.2021 წლის №1834 განკარგულების საფუძველზე №ა2990-21 საგადასახადო შეთანხმების აქტით ნაკისრი ვალდებულებები კომპანიის მიერ შესრულებულია. აღნიშნული შეთანხმება ავტომატურად აუქმებს 27.07.2018 წლის საგადასახადო შემოწმების აქტის საფუძველზე დამატებით თანხების დარიცხვას და საქართველოს ფინანსთა სამინისტროსთან არსებული დავების განხილვის საბჭოს 29.05.2019 წლის №6188/2/2018 და №7023/2/2018 გადაწყვეტილებას, საგადასახადო შემოწმების №8 სამმართველოს 1.02.2023 წლის დასკვნას.\nმოყვანილი ფაქტობრივი გარემოებებიდან გამომდინარე, აუდიტის დეპარტამენტის მიერ 9.02.2023 წელს გამოგზავნილი №2368 ბრძანება, არ არის მართებული და საჩივრდება საგადასახადო კოდექსის XIV კარით დადგენილი წესით.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაბჭოს 29.05.2019 წლის №6188/2/2018 გადაწყვეტილებით აუდიტის დეპარტამენტს დაევალა, შეისწავლოს შეფარდებული სანქციების საგადასახადო კოდექსის 272-ე და 275-ე მუხლებში 27.12.2018 წლის №4225-რს კანონით განხორციელებულ ცვლილებებთან შესაბამისობის საკითხი და სათანადო საფუძვლების არსებობის შემთხვევაში განახორციელოს საგადასახადო შემოწმების შედეგად დარიცხული სანქციების კორექტირება. საქმის მასალებით დადგენილია, რომ მომჩივანსა და შემოსავლების სამსახურს შორის გაფორმდა 25.10.2021 წლის №ა2990-21 საგადასახადო შეთანხმების აქტი, რომლის 3.3 პუნქტის მიხედვით, საგადასახადო შეთანხმების აქტით გათვალისწინებული პირობების შესრულების შემდეგ, გადასახადის გადამხდელს 17.05.2021 წლის მდგომარეობით გადამხდელთა პირადი აღრიცხვის ბარათებზე საგადასახადო დავალიანების თანხა, საგადასახადო კოდექსის 292-ე მუხლის მე-2 ნაწილის გათვალისწინებით, განესაზღვრა 176 151,65 ლარით.\nაღნიშნულიდან გამომდინარე, ვინაიდან საგადასახადო შეთანხმება გაფორმებულია საქართველოს ფინანსთა სამინისტროსთან არსებულ დავების განხილვის საბჭოს გადაწყვეტილების მიღების შემდეგ, საბჭოს გადაწყვეტილების აღსრულების შედეგად კორექტირებას არ ექვემდებარება საგადასახადო შეთანხმებით განსაზღვრული საგადასახადო ვალდებულებები.\nაღნიშნულიდან გამომდინარე, საბჭო მიიჩნევს, რომ არ არსებობს საბჭოს 29.05.2019 წლის №6188/2/2018 გადაწყვეტილების აღსრულების შედეგებზე გამოცემული აუდიტის დეპარტამენტის 9.02.2023 წლის №2368 ბრძანების გაუქმების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაგადასახადო შეთანხმება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n28\n\nდოკუმენტის დათვალიერება\n\ninfohub@rs.ge",
    "title": "Document 22c8afab-7636-453c-94c0-7c3fe4718d45"
  }
}