{
  "id": "af57eca5-f517-49ed-a17c-b65f9cc9fad7",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21219/2/2023\n19 აპრილი 2024\nდოკუმენტის #:\n21219/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n18 აპრილი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, დღგ-ით დასაბეგრი ოპერაციები, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№21219/2/2023\n18 აპრილი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 8.02.2024 წელს განიხილა და მიიღო გადაწყვეტილება შპს „----------“-ის 2.11.2023 წელს რეგისტრირებულ საჩივარზე (რეგისტრაციის №21219/2/2023).\n\n\nდავის საგანი:\nშესამოწმებელი პერიოდი და აღნიშნულ პერიოდზე შემოწმების შედეგად გაანგარიშებული ფასნამატის ოდენობა. \n\n\nგასაჩივრებული გადაწყვეტილება:\n1. აუდიტის დეპარტამენტის 13.07.2023 წლის №007-190 საგადასახადო მოთხოვნა;\n2. შემოსავლების სამსახურის 18.09.2023 წლის №22794 ბრძანება.\n\n\nდარიცხული თანხა: 412 581.1 ლარი.\nმათ შორის:\nგადასახადი - 232 489\nდღგ - 101 887\nსაშემოსავლო გადასახადი - 130 602\nჯარიმა - 116 345\nსაურავი - 63 747.1\n\n\nფაქტების აღწერა/დარიცხვის საფუძვლები\nგადასახადის გადამხდელის საქმიანობაა იჯარით აღებულ ფართებში საცალო ვაჭრობა შერეული საქონლით უპირატესად საკვები პროდუქტებით, თამბაქოთი და სასმელებით. \nაუდიტის დეპარტამენტის 30.03.2023 წლის №6614 ბრძანებით ჩატარდა მომჩივნის საქმიანობის 1.01.2020 წლიდან 1.03.2023 წლამდე საანგარიშო პერიოდების კამერალური საგადასახადო შემოწმება. საგადასახადო შემოწმების შედეგები აისახა 29.06.2023 წლის საგადასახადო შემოწმების აქტში, საიდანაც ირკვევა რომ:\nშემოწმების პროცესში შესწავლილია გადასახადის გადამხდელის მიერ წარდგენილი ინფორმაცია და შემოსავლების სამსახურის გადასახადების ადმინისტრირების საინფორმაციო სისტემის მონაცემები. გაირკვა, რომ რეალიზაცია ხორციელდება არადოკუმენტურად (99%). გადასახადის გადამხდელის მიერ დეკლარირებული წლიური ფასნამატი ჩამორჩება 2020, 2021 და 2023 წლებში განხორციელებული საკონტროლო შესყიდვით გამოვლენილ ფასნამატებს. კერძოდ, შესამოწმებელ პერიოდში დეკლარირებული დღგ-ის ბრუნვა ნაკლებია შესაბამისი საანგარიშო პერიოდებში რეალიზებული პროდუქციის თვითღირებულებაზე. გადამხდელს არ გააჩნია ბუღალტრული აღრიცხვა და საქონლის მოძრაობის მონაცემები. შემოსავლების სამსახურის გადასახადების ადმინისტრირების საინფორმაციო სისტემაში არ ფიქსირდება მონაცემები დეფექტური ან მიწოდებისთვის უვარგისი სასაქონლომატერიალური ფასეულობების ჩამოწერაზე. ასევე, არ დაფიქსირებულა დაუძლეველი ძალის (ხანძარი, წყალდიდობა და ა. შ) მოქმედების შედეგად დაზიანებული საქონლის ჩამოწერის შემთხვევები. შესამოწმებელ პერიოდში ჩატარებულია საკონტროლო შესყიდვები. გადასახადის გადამხდელის მიერ არ არის წარდგენილი სააღრიცხვო დოკუმენტაცია, შესაბამისად, შეუძლებელია დაბეგვრის ობიექტის დადგენა. \nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის საფუძველზე არაპირდაპირი მეთოდით განისაზღვრა გადამხდელის მიღებული/მისაღები შემოსავალი. კერძოდ, შემოსავლის გაანგარიშებისას გამოყენებულია გადასახადის გადამხდელთან ჩატარებული საკონტროლო შესყიდვებით განსაზღვრული საშუალო შეწონილი ფასნამატი (შესაბამისი პროდუქციის ჯგუფების მიხედვით). აღნიშნული ფასნამატი შესაბამისობაშია აუდირებული - მსგავსი საქმიანობის მქონე ობიექტების ფასნამატთან. კერძოდ: შემოწმების შედეგად შეძენის წილის პროპორციულად გაანგარიშებულია რპთ, სმფ-ების ჯგუფებისა და სახეობების მიხედვით, რაზეც გავრცელდა შესაბამისი ჯგუფის ფასნამატი. შედეგად გაანგარიშდა საქონლის რეალიზაციიდან მიღებული/მისაღები შემოსავალი და განისაზღვრა შესამოწმებელი პერიოდების დღგ-ით დასაბეგრი ბრუნვები. საგადასახადო კოდექსის 159-ე მუხლის გათვალისწინებით მომჩივანს დაერიცხა დღგ და დაეკისრა ჯარიმა საგადასახადო კოდექსის 275-ე მუხლით.\nასევე, შესწავლილია შესამოწმებელი პერიოდში ფულადი ნაკადების მოძრაობა, დებიტორული და კრედიტორული დავალიანებებისა და სხვა დოკუმენტურად დადასტურებული ხარჯებისა და შემოსავლების გათვალისწინებით. შედეგად განისაზღვრა კომპანიის მიერ ეკონომიკური საქმიანობიდან მიღებული თავისუფალი განკარგვადი თანხა, რაც ჩაითვალა თითოეული საანგარიშო პერიოდის ბოლოს საწარმოს დირექტორზე ხელფასის სახით განაცემად და საგადასახადო კოდექსის 101-ე და 154-ე მუხლების შესაბამისად დაიბეგრა გადახდის წყაროსთან. მომჩივანს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275- ე მუხლით.\nსაგადასახადო შემოწმების აქტის საფუძველზეც გამოიცა 13.07.2023 წლის №17035 ბრძანება და ამავე თარიღის №007-190 საგადასახადო მოთხოვნა, რაც 15.08.2023 წელს გასაჩივრდა შემოსავლების სამსახურში.\nშემოსავლების სამსახურის 18.09.2023 წლის №22794 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nსადავო საკითხთან დაკავშირებით, შემოსავლების სამსახური ყურადღებას ამახვილებს შემოწმებით დადგენილ გარემოებაზე, რომ გადამხდელს არ გააჩნია ბუღალტრული აღრიცხვა და საქონლის მოძრაობის მონაცემები, მის მიერ არ იქნა წარდგენილი სააღრიცხვო დოკუმენტაცია და შეუძლებელი გახდა დაბეგვრის ობიექტის დადგენა. საქონლის უდიდესი ნაწილის (99%) რეალიზაცია ხორციელდება არადოკუმენტურად, ხოლო გადამხდელის მიერ დეკლარირებული ფასნამატი ჩამორჩება შესამოწმებელ პერიოდში ჩატარებული მიმდინარე კონტროლის ღონისძიებებით (კერძოდ: საკონტროლო შესყიდვა) გამოვლენილ ფასნამატს. ასევე, საკონტროლო შესყიდვით გამოვლენილი ფასნამატი შესაბამისობაშია აუდირებულ (მსგავსი საქმიანობის მქონე ობიექტების) ფასნამატთან. შემოწმების მიერ შეძენის წილის პროპორციულად გაანგარიშებულია სასაქონლო-მატერიალური ფასეულობების ჯგუფები, საქონლის სახეობების მიხედვით და გავრცელდა შესაბამისი ჯგუფის ფასნამატი. ამასთან, შემოსავლების სამსახური აღნიშნავს, რომ გადასახადის გადამხდელს დავის წარმოების პროცესში არ აქვს წარდგენილი იმგვარი არგუმენტები/მტკიცებულებები, რომლებიც შეცვლიდა საგადასახადო შემოწმების აქტით დადგენილ ფაქტობრივ გარემოებებს.\nამასთან, შესამოწმებელი პერიოდის ფულადი ნაკადების მოძრაობის შესწავლისას გათვალისწინებულია, როგროც პირის მიერ მიღებული შემოსავლები, დებიტორული და კრედიტორული დავალიანებები, ასევე, ყველა დოკუმენტურად დადასტურებული ხარჯი, მათ შორის კომუნალური ხარჯებიც.\nსამართლებრივ ნორმებზე, საქმეში არსებულ მასალებსა და ფაქტობრივ გარემოებებზე დაყრდნობით, შემოსავლების სამსახურს მიაჩნია, რომ შემოწმების მიერ საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, ამასთან, გადასახადის გადამხდელის მიერ დავის წარმოების პროცესში არ ყოფილა წარდგენილი მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს. ამდენად, გადასახადის გადამხდელის მიერ საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nკომპანია საქმიანობს იჯარით აღებულ ფართებში თავდაპირველად ერთ ობიექტზე, ხოლო მოგვიანებით დაემატა მეორე ობიექტი, ფაქტობრივად ეს იყო უბნის მაღაზია, რომელიც გათვლილი იყო გარეუბანში მცხოვრებ, მცირებიუჯეტიან მოსახლეობაზე, რომლის ფასები გაცილებით ჩამორჩება დიდ სავაჭრო მარკეტების და სუპერმარკეტების ფასებს. ფაქტობრივად კომპანიის სავაჭრო ფასნამატი 12%-დან 12,5%-მდე მერყეობდა. საყოველთაოდ ცნობილია ის ფაქტი, რომ სადისტრიბუციო კომპანიები ასეთი ტიპის მეწარმეებს სხვა ფასებში, უფრო მაღალ ფასად აწვდიან საქონელს და შესაბამისად წარმოუდგენელია მაღალი, 19% და მეტი ფასნამატით საქონლის რეალიზება. გარდა ამისა, საქმიანობაში ხშირი იყო დეფექტური ან მიწოდებისთვის უვარგისი სასაქონლო მატერიალური ფასეულობების ჩამოწერა, რაც კიდევ უფრო ამცირებდა შემოსავალს.\nშემმოწმებელი აქტში მითითებულია, რომ 1.01.2020 წლიდან 1.03.2023 წლამდე განხორციელდა შემოწმების პერიოდის განსაზღვრა, მაშინ როდესაც მოქმედი კანონმდებლობის შესაბამისად შემოწმებას უნდა დაქვემდებარებულიყო არაუმეტეს უკანასკნელი 2 წლის პერიოდი, 2021 და 2022 წლები. გარდა ამისა, აუდიტის მიერ არ მომხდარა ფასნამატის შეფასება გონივრულ ფარგლებში, რის გამოც საგადასახადო ორგანოს აღნიშნული შეფასება არ უნდა გაეზიარებინა შემოსავლების სამსახურს და შემოწმების პერიოდის 2 წლამდე შემცირებაზე და ფასნამატის ადეკვატურ ოდენობამდე შემცირებაზე უნდა ემსჯელა. მიაჩნია, რომ შემოწმების შედეგად დადგენილი ფასნამატი შეუსაბამოდ მაღალია მსგავსი საქმიანობის მქონე ობიექტების ფასნამატთან.\nმომჩივანი ითხოვს სადავო აქტების გაუქმებას და მიღებული იქნას ახალი გადაწყვეტილება, რომლითაც შემოწმების პერიოდი განისაზღვრება 2021 და 2022 წლები, ასევე გადაიხედოს ფასნამატის ოდენობა და შემცირდეს გონივრულ ოდენობამდე, რაც არსებული პრაქტიკის მიხედვით არ უნდა აღემატებოდეს 15%-ს.\nყველა ის პირი რომელიც ჩართული იყო სამეურნეო საქმიანობაში იყო ოჯახის წევრი, ან ოჯახთან დაახლოებული პირი, რომელიც უმეტეს შემთხვევაში ეხმარებოდა კომპანიას საქმიანობის გამართვაში, ვინაიდან განსაკუთრებით საქმიანობის დაწყების პირველ ეტაპზე, ფაქტობრივად კომპანია მუშაობდა ზარალზე. ამასთან, კომპანიის ხელძღვანელმა არასწორი კონსულტაციის გზით მიღებული ინფორმაციით (ვინაიდან არ ჰქონდა საკმარისი თანხები დაექირავებინა აუდიტი ან ექსპერტი და მიეღო მხარდაჭერა კონსულტაციების სახით) მიიჩნია, რომ გადასახადების გადახდას მოახდენდა საქმიანობის გამართვის შემდგომ. კომპანიის ხელმძღვანელისათვის არ იყო ცნობილი საგადასახადო რეგულაციები, რის გამოც მისი ფიქრით საქმიანობის გაძლიერების და შემოსავლის გაზრდის შემდგომ მოახდენდა საგადასახადო ვალდებულებების შესრულებას. შესაბამისად, აღნიშნული სამართალდარღვევა გამოწვეულია არცოდნით და არ მომხდარა განზრახ გადასახადებისგან თავის არიდება.\nითხოვს საგადასახადო კოდექსის 269-ე მუხლის მე-7 ნაწილის თანახმად, განხორციელდეს გადასახადის გადამხდელის გათავისუფლება დაკისრებული ჯარიმისა და საურავისგან.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის პირველი და მე-3 ნაწილების თანახმად:\n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა.\n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე. \nსაგადასახადო კოდექსის 49-ე მუხლის პირველი ნაწილის „ე“ ქვეპუნქტის მიხედვით, ამ კოდექსის დებულებათა გათვალისწინებით საგადასახადო ორგანოებს თავიანთი კომპეტენციის ფარგლებში და საქართველოს კანონმდებლობით დადგენილი წესით უფლება აქვთ დამოუკიდებლად განსაზღვრონ გადასახადის გადამხდელის საგადასახადო ვალდებულების მოცულობა საგადასახადო ორგანოში არსებული ინფორმაციით (მათ შორის, გადასახადის გადამხდელის დანახარჯების შესახებ) ან შედარების მეთოდით – სხვა ამგვარი გადასახადის გადამხდელების შესახებ ინფორმაციის ანალიზის საფუძველზე, თუ გადასახადის გადამხდელი არ წარადგენს საგადასახადო კონტროლის განსახორციელებლად საჭირო სააღრიცხვო დოკუმენტაციას ან დადგენილი წესის დარღვევით აწარმოებს ბუღალტერიას, აგრეთვე ამ კოდექსით გათვალისწინებულ სხვა შემთხვევებში.\nსაგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის შესაბამისად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nშესაბამის პერიოდში მოქმედი საგადასახადო კოდექსის 160-ე მუხლის „ა“ ქვეპუნქტის თანახმად, დღგ-ით დაბეგვრის ობიექტია დასაბეგრი ოპერაცია, ხოლო 161-ე მუხლის პირველი ნაწილის „ა.ა“ და „ა.ბ.დ“ ქვეპუნქტების მიხედვით, დღგ-ით დასაბეგრი ოპერაციებია:\nა) საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა, რომლის დროსაც:\nა.ა) დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა;\nა.ბ) დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი, მაგრამ:\nა.ბ.დ) არაუგვიანეს მისაწოდებელი საქონლის/გასაწევი მომსახურების საკომპენსაციო თანხის/თანხის ნაწილის გადახდის მომენტისა, თუ თანხის გადახდა ხორციელდება საქონლის მიწოდებამდე/მომსახურების გაწევამდე, გარდა ამ ნაწილის „ა.ბ.ბ“ და „ა.ბ.გ“ ქვეპუნქტებით გათვალისწინებული შემთხვევებისა. \nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების მიხედვით, დღგით დასაბეგრი ოპერაციებია:\nა) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება;\nბ) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ მომსახურების გაწევა.\nსაგადასახადო კოდექსის 163-ე მუხლის პირველი და მე-2 ნაწილების თანახმად:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაგადასახადო კოდექსის 164-ე მუხლის პირველი ნაწილის შესაბამისად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nმომჩივანი მიუთითებს, რომ 1.01.2020 წლიდან 1.03.2023 წლამდე განხორციელდა შემოწმების პერიოდის განსაზღვრა, მაშინ როდესაც მოქმედი კანონმდებლობის შესაბამისად შემოწმებას უნდა დაქვემდებარებულიყო არაუმეტეს უკანასკნელი 2 წლის პერიოდი, 2021 და 2022 წლები. გარდა ამისა, შემოწმების შედეგად არ მომხდარა ფასნამატის შეფასება გონივრულ ფარგლებში, ფაქტობრივად კომპანიის სავაჭრო ფასნამატი 12%-დან 12,5%-მდე მერყეობდა. საყოველთაოდ ცნობილია ის ფაქტი, რომ სადისტრიბუციო კომპანიები ასეთი ტიპის მეწარმეებს სხვა ფასებში, უფრო მაღალ ფასად აწვდიან საქონელს და შესაბამისად წარმოუდგენელია მაღალი, 19% და მეტი ფასნამატით საქონლის რეალიზება.\nმომჩივნის არგუმენტზე, აუდიტის დეპარტამენტის 24.11.2023 წლის №---------- წერილით წარმოდგენილი ინფორმაციით, შემოწმების პროცესში შესწავლილია გადასახადის გადამხდელის მიერ წარდგენილი ინფორმაცია და შემოსავლების სამსახურის გადასახადების ადმინისტრირების საინფორმაციო სისტემის მონაცემები. ანალიზის შედეგად გაირკვა, რომ რეალიზაცია ხორციელდება არადოკუმენტურად (99%). გადასახადის გადამხდელის მიერ შესამოწმებელ პერიოდში დეკლარირებული დღგ-ის ბრუნვა ნაკლებია შესაბამისი საანგარიშო პერიოდებში რეალიზებული პროდუქციის თვითღირებულებაზე, შედეგად დეკლარირებული წლიური ფასნამატი ჩამორჩება 2020, 2021 და 2023 წლებში განხორციელებული საკონტროლო შესყიდვით გამოვლენილ ფასნამატებს. გადამხდელს არ გააჩნია ბუღალტრული აღრიცხვა და საქონლის მოძრაობის მონაცემები. შემოსავლების სამსახურის გადასახადების ადმინისტრირების საინფორმაციო სისტემაში არ ფიქსირდება მონაცემები დეფექტური ან მიწოდებისთვის უვარგისი სასაქონლო-მატერიალური ფასეულობების ჩამოწერაზე. ასევე, არ დაფიქსირებულა დაუძლეველი ძალის (ხანძარი, წყალდიდობა და ა. შ.) მოქმედების შედეგად დაზიანებული საქონლის ჩამოწერის შემთხვევები. გადასახადის გადამხდელის მიერ არ არის წარდგენილი სააღრიცხვო დოკუმენტაცია, შესაბამისად, შეუძლებელია დაბეგვრის ობიექტის დადგენა. რაც შეეხება გადამხდელის მითითებას შესამოწმებელ პერიოდზე, აღსანიშნია, რომ აღნიშნული პერიოდი, 1.01.2020 წლიდან 1.03.2023 წლამდე საანგარიშო პერიოდები, განსაზღვრულია აუდიტის დეპარტამენტის 30.03.2023 წლის №6614 ბრძანების საფუძველზე, რაც საგადასახადო კოდექსის მე-4 მუხლის გათვალისწინებით შესაბამისობაშია საგადასახადო კანონმდებლობასთან.\nაღნიშნული გარემოებებიდან გამომდინარე, საბჭოს მიაჩნია, რომ საგადასახადო ორგანომ საგადასახადო კოდექსის 73-ე მუხლის მე-5 ნაწილის „ა“ ქვეპუნქტის საფუძველზე, არაპირდაპირი მეთოდით მართებულად განსაზღვრა გადასახადის გადამხდელის მიღებული/მისაღები შემოსავალი. ამდენად, არ არსებობს მომჩივნის არგუმენტების გათვალისწინების და საჩივრის დაკმაყოფილების საფუძველი. \nამასთან, მომჩივანი ითხოვს შემოწმების შედეგად დაკისრებული სანქციისგან გათავისუფლებას.\nსაგადასახადო კოდექსის 302-ე მუხლის მე-3 ნაწილის თანახმად, თუ ამ თავით სხვა რამ არ არის გათვალისწინებული, დავების განხილვის საბჭო საჩივარს განიხილავს შემოსავლების სამსახურში გასაჩივრებული დავის საგნის ფარგლებში.\nსაბჭო ვერ იმსჯელებს მომჩივნის მოთხოვნაზე ვინაიდან, იგი სადავოს არ წარმოადგენდა შემოსავლების სამსახურში 15.08.2023 წელს წარდგენილი საჩივრით. \nაღნიშნულიდან გამომდინარე, საგადასახადო კოდექსის 302-ე მუხლის მე-3 ნაწილის შინაარსის გათვალისწინებით, საბჭო მოკლებულია შესაძლებლობას, იმსჯელოს იმ საკითხზე, რომელიც სადავოდ არ გამხდარა შემოსავლების სამსახურში დავის წარმოებისას.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nსაქონლის მიწოდება/მომსახურების გაწევა\nშემოსავლების/ხარჯების განსაზღვრა არაპირდაპირი მეთოდით\nსაგადასახადო დეკლარაციაში/გაანგარიშებაში გადასახადის შემცირება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n46\n\nდოკუმენტის დათვალიერება\n\ninfohub@rs.ge",
    "title": "Document af57eca5-f517-49ed-a17c-b65f9cc9fad7"
  }
}