{
  "id": "4e9b286c-60c6-4c46-aadb-7eb11d78c8c2",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №26243/2/2025\n15 იანვარი 2026\nდოკუმენტის #:\n26243/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n05 იანვარი 2026\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, დღგ-ით დასაბეგრი ოპერაციები, დავის განმხილველი ორგანოს გადაწყვეტილება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\n№26243/2/2025\n05 იანვარი 2026 \n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „-------“ (ს/ნ „-------“)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,26.12.2025 წელს განიხილა და მიიღო გადაწყვეტილება შპს „-------- -ს“ 1.12.2025 წელს რეგისტრირებულ საჩივარზე (რეგისტრაციის №26243/2/2025).\n\n\nდავის საგანი: \nშემოსავლების სამსახურის 8.05.2025 წლის №9256 ბრძანების აღსრულების შედეგები.\n\n\nგასაჩივრებული გადაწყვეტილება: \n1. აუდიტის დეპარტამენტის 2025 წლის 12 აგვისტოს №007-222 საგადასახადო მოთხოვნა;\n2. შემოსავლების სამსახურის 2025 წლის 11 ნოემბრის №24827 ბრძანება.\n\n\nდარიცხული თანხა: 558 336.13 ლარი.\nმათ შორის:\nგადასახადი - 328 561.93\nდღგ - 116 929\nსაშემოსავლო გადასახადი - 211 632.93\nჯარიმა - 164 281\nსაურავი - 65 493.20\n\n\nფაქტების აღწერა \nსაწარმოს საქმიანობაა სარესტორნო მომსახურების გაწევა. გადასახადის გადამხდელი საქმიანობას ახორციელებს ქ. „-------“-ში, „-------“.\nშემოსავლების სამსახურის აუდიტის დეპარტამენტის 2024 წლის 6 სექტემბრის №19924 ბრძანების საფუძველზე ჩატარდა კომპანიის საქმიანობის 2023 წლის 6 ოქტომბრიდან 2024 წლის 1 აგვისტომდე საანგარიშო პერიოდების კამერალური საგადასახადო შემოწმება. შემოწმების შედეგები აისახა 2024 წლის 23 დეკემბრის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\nგადასახადის გადამხდელის განმარტებით, ფართის იჯარაზე საწარმოს დირექტორთან/დამფუძნებელთან გაფორმებულია ხელშეკრულება, თუმცა აღნიშნული დოკუმენტის, ისევე როგორც ეკონომიკურ საქმიანობასთან დაკავშირებული სხვა დოკუმენტაციის/ინფორმაციის წარდგენა (მ.შ საბუღალტრო აღრიცხვა, შესყიდვის აქტები, ინფორმაცია დებიტორ-კრედიტორების, ასევე ინფორმაცია სმფ-ის ნაშთების შესახებ და სხვ.) შემოწმების პროცესში არ მომხდარა. შემოსავლების სამსახურის გადასახადების ადმინისტრირების საინფორმაციო სისტემის მონაცემებზე დაყრდნობით ირკვევა, რომ შესამოწმებელ პერიოდში ნედლეულის დოკუმენტური (ზედნადებით) შეძენა გადასახადის გადამხდელს უფიქსირდება მცირე რაოდენობით. საწარმოს საბუღალტრო აღრიცხვაზე პასუხისმგებელი პირის ზეპირსიტყვიერი განმარტებით, ნედლეულის შეძენებზე არსებობს შესყიდვის აქტები, თუმცა შემოწმების პროცესში მათი წარდგენაც არ მომხდარა. კომპანია საგადასახადო კოდექსის 70-ე მუხლის დარღვევისთვის ორჯერ დაჯარიმდა ამავე კოდექსის 279-ე მუხლის მე-2 ნაწილის საფუძველზე. ზემოაღნიშნულიდან გამომდინარე, საგადასახადო კოდექსის 73-ე მუხლის მე-5 ნაწილის გათვალისწინებით, მომჩივნის საგადასახადო ვალდებულების განსაზღვრა განხორციელდა არაპირდაპირი მეთოდით, რისთვისაც გამოყენებულ იქნა ამავე ტერიტორიაზე (შემოსავლების სამსახურის გადასახადების ადმინისტრირების საინფორმაციო სისტემაში არსებულ მონაცემებზე დაყრდნობით, 2023 წლის ოქტომბრამდე აღნიშნულ ფართში ფუნქციონირებდა მეორე საწარმო .გადასახადის გადამხდელის მიერ გადაგზავნილი მენიუს მიხედვით,მომჩივანის მიერ ფუნქციონირებად რესტორანს საფირმო სახელი დღემდე არ აქვს შეცვლილი) მსგავსი საქმიანობის განმახორციელებელი აუდირებული პირის შესახებ არსებული მონაცემები. შემოსავლების სამსახურის გადასახადების ადმინისტრირების საინფორმაციო სისტემაში არსებულ ინფორმაციაზე დაყრდნობით, გაანგარიშებულ იქნა ალკოჰოლური სასმლის რპთ დოკუმენტურად დადასტურებულ შეძენებთან მიმართებაში. რესტორნის მენიუს, სალაროს ჩეკებისა და საბანკო ამონაწერების საფუძველზე დიფერენცირებულ იქნა ცალკე რეალიზებადი (ჩამოსასხმელი) ლუდისა და რესტორანში მიწოდებული ლუდის ოდენობა და ღირებულება, რასაც დაემატა არაპირდაპირი მეთოდით მიკუთვნებული საკვების ღირებულება (1 ლარის ალკოჰოლურ სასმელზე რეალიზებული საკვები 2,08 ლარი). საგადასახადო კოდექსის 159-ე და 163-ე მუხლების საფუძველზე, გაიზარდა დღგ-ით დასაბეგრი ბრუნვა.\nამასთან, საგადასახადო ორგანოს მიერ არაპირდაპირი მეთოდით განსაზღვრული შემოსავლისა და დოკუმენტურად დადასტურებული ხარჯის (სასაქონლო ზედნადები, საგადასახადო ანგარიშ-ფაქტურა, საბანკო გადარიცხვები, გადახდილი გადასახადები) ანალიზის შედეგად განისაზღვრა ფულადი სახსრების ოდენობა, რომელიც ჩაითვალა საწარმოს დირექტორზე გაცემულ ხელფასად და დაიბეგრება საშემოსავლო გადასახადით.\nშემოწმების აქტის საფუძველზე გამოიცა აუდიტის დეპარტამენტის 2024 წლის 23 დეკემბრის №26917 ბრძანება და №007-298 საგადასახადო მოთხოვნა. მომჩივანს დამატებით გადასახდელად განესაზღვრა 520 903.77 ლარი. \nაღნიშნული საგადასახადო მოთხოვნა 2025 წლის 21 იანვარს გასაჩივრდა შემოსავლების სამსახურში, რომელმაც 2025 წლის 17 თებერვლის №2807 ბრძანებით არ დააკმაყოფილა საჩივარი, რაც 9.03.2025 წელს გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაბჭოს 21.03.2025 წლის №24889/2/2025 (რეგ. 27.03.2025 წელი, №03/22440) გადაწყვეტილებით საჩივარი დაკმაყოფილდა ნაწილობრივ, გაუქმდა შემოსავლების სამსახურის 2025 წლის 17 თებერვლის №2807 ბრძანება და საჩივარი დაუბრუნდა ამავე სამსახურს ხელახლა განსახილველად (გადასახადის გადამხდელის მონაწილეობით). დანარჩენ ნაწილში საჩივარი არ დაკმაყოფილდა.\nშემოსავლების სამსახურმა განიხილა დაბრუნებული საჩივარი და 8.05.2025 წლის №9256 ბრძანებით ნაწილობრივ დააკმაყოფილა იგი. არაპირდაპირი მეთოდით განსაზღვრული საგადასახადო ვალდებულებების დაზუსტების მიზნით:\n- გადასახადის გადამხდელს მიეცა წინადადება, ამ ბრძანების ჩაბარებიდან 15 კალენდარული დღის ვადაში, აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები;\n- დაევალა აუდიტის დეპარტამენტს, გადასახადის გადამხდელის მონაწილეობით, შეისწავლოს წარდგენილი მტკიცებულებები და სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\nდანარჩენ ნაწილში საჩივარი არ დაკმაყოფილდა.\nშემოსავლების სამსახურის 17.06.2025 წლის №12567 ბრძანებით, 8.05.2025 წლის №9256 ბრძანებაში შეტანილ იქნა ცვლილება. კერძოდ, მომჩივანს აუდიტის დეპარტამენტისთვის სათანადო მტკიცებულებების წარდგენის ვადა განესაზღვრა ამ ბრძანების ჩაბარების დღიდან 15 კალენდარული დღე.\nშემოსავლების სამსახურის 8.05.2025 წლის №9256 ბრძანების აღსრულების შედეგად, გამოიცა აუდიტის დეპარტამენტის 7.08.2025 წლის დასკვნა, 12.08.2025 წლის №18194 ბრძანება და №007-222 საგადასახადო მოთხოვნა, რომელთა შესაბამისად მომჩივანს არ შეუმცირდა დარიცხული თანხა.\nკორექტირებული საგადასახადო მოთხოვნა 2025 წლის 14 სექტემბერს გასაჩივრდა შემოსავლების სამსახურში, რომელმაც 2025 წლის 11 ნოემბრის №24827 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 304-ე მუხლზე და საგადასახადო შემოწმების შედეგების გადაანგარიშების თაობაზე აუდიტის დეპარტამენტის მიერ გამოცემულ დასკვნაზე, რომლის თანახმადაც ირკვევა, რომ 2025 წლის 17 ივნისის №12567 ბრძანებით ცვლილება იქნა შეტანილი 2025 წლის 8 მაისის №9256 ბრძანებაში და გადასახადის გადამხდელს აუდიტის დეპარტამენტისთვის სათანადო მტკიცებულებების წარდგენის ვადა განესაზღვრა ამ ბრძანების ჩაბარების დღიდან 15 კალენდარული დღე, თუმცა მომჩივნის მიერ საგადასახადო ორგანოსთვის მტკიცებულებების წარდგენა არ მომხდარა. შედეგად, შემოწმების აქტით დარიცხული თანხები დარჩა უცვლელი. \nამასთან, შემოსავლების სამსახური აღნიშნავს, რომ მომჩივანს საგადასახადო დავის ეტაპზე, მათ შორის საჩივრების ზეპირ განხილვაზე, არ წარუდგენია რაიმე დოკუმენტაცია/მტკიცებულება, რომელიც შეცვლიდა საგადასახადო შემოწმების შედეგების გადაანგარიშებაზე გამოცემულ დასკვნაში ასახულ ფაქტობრივ გარემოებებს.\nსაქმეში არსებული მტკიცებულებების, აუდიტის დეპარტამენტის მიერ შედგენილი დასკვნის და შესაბამისად განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარდგენილი საჩივრის დაკმაყოფილების სამართლებრივი საფუძველი.\n\n\nმომჩივნის არგუმენტაცია \nშემოსავლების სამსახურმა მიიღო გადაწყვეტილება, გადასახადის გადამხდელისთვის დამატებითი მტკიცებულების წარდგენისთვის განესაზღვრა 15 კალენდარული დღე, რაც არასაკმარისი იყო მტკიცებულებების წარსადგენად, ვინაიდან უფლებამოსილი პირი იმყოფებოდა დეკრეტულ შვებულებაში. ამასთან, პროგრამული მონაცემების გადმოტვირთვის ხარვეზი შეიქმნა, რის შესახებაც არაერთხელ მიწერა გადასახადის გადამხდელმა კომუნიკატორის საშუალებით და შეატყობინა აუდიტის დეპარტამენტს არსებული ხარვეზის შესახებ. ვინაიდან უფლებამოსილი პირის დეკრეტულ შვებულებაში ყოფნას დაემთხვა ეს საკითხი, ვერ მოხერხდა ტექნიკური პრობლემის დროულად მოგვარება. შესაბამისად, მომჩივანმა ვერ შეძლო დამატებით განსაზღვრულ ვადაში მონაცემების დამუშავება და გადაგზავნა.\nითხოვს მიეცეს დამატებითი მტკიცებულებების წარდგენის შესაძლებლობა. დამატებით მტკიცებულების წარდგენისთვის არ ითხოვს დამატებით ვადას, პროგრამულად აღრიცხულია გადასახადის გადამხდელის სრული ფინანსური მდგომარეობა, წარმოება და წარმოებასთან მიბმული დანახარჯები.\nითხოვს მიეცეს მტკიცებულებების წარდგენის შესაძლებლობა, ვინაიდან წარდგენილი მტკიცებულებების საფუძველზე არსებითად შეიცვლება საწარმოზე არაპირდაპირი მეთოდით დარიცხული გადასახადების ოდენობა.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nშემოსავლების სამსახურის 8.05.2025 წლის №9256 ბრძანებით, არაპირდაპირი მეთოდით განსაზღვრული საგადასახადო ვალდებულებების დაზუსტების მიზნით:\n- გადასახადის გადამხდელს მიეცა წინადადება, ამ ბრძანების ჩაბარებიდან 15 კალენდარული დღის ვადაში, აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები;\n- დაევალა აუდიტის დეპარტამენტს, გადასახადის გადამხდელის მონაწილეობით, შეისწავლოს წარდგენილი მტკიცებულებები და სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება). \nშემოსავლების სამსახურის 17.06.2025 წლის №12567 ბრძანებით, 8.05.2025 წლის №9256 ბრძანებაში შეტანილ იქნა ცვლილება და მომჩივანს აუდიტის დეპარტამენტისთვის სათანადო მტკიცებულებების წარდგენის ვადა განესაზღვრა ამ ბრძანების ჩაბარების დღიდან 15 კალენდარული დღე.\nაუდიტის დეპარტამენტის დასკვნით დგინდება, რომ გადასახადის გადამხდელი შემოსავლების სამსახურის 2025 წლის 8 მაისის №9256 ბრძანებას გაეცნო 2025 წლის 13 მაისს. 2025 წლის 28 მაისს მომჩივანმა წარადგინა წერილობითი პოზიცია, რომ აუდიტის დეპარტამენტისთვის წარსადგენია საბუღალტრო პროგრამის ასლი, ხოლო პროგრამის ტექნიკური ხარვეზის გამო მისი გადმოტვირთვა ვერ ხერხდება. აღნიშნულის გათვალისწინებით, ხარვეზის აღმოფხვრისა და პროგრამის ტექნიკურად გამართვის მიზნით, გადასახადის გადამხდელი ითხოვდა მტკიცებულებების წარდგენის ვადის გაგრძელებას. ზემოაღნიშნულიდან გამომდინარე, შემოსავლების სამსახურის 2025 წლის 17 ივნისის №12567 ბრძანებით, შეტანილ იქნა ცვლილება 2025 წლის 8 მაისის №9256 ბრძანებაში და საწარმოს აუდიტის დეპარტამენტისთვის სათანადო მტკიცებულებების წარდგენის ვადა განესაზღვრა ამ ბრძანების ჩაბარების დღიდან 15 კალენდარული დღე. აღნიშნულ ბრძანებას გადასახადის გადამხდელი გაეცნო 2025 წლის 17 ივნისს, თუმცა საგადასახადო ორგანოსთვის მტკიცებულებების წარდგენა არ მომხდარა. შესაბამისად, შემოწმების აქტით დარიცხული თანხები დარჩა უცვლელი.\nსაბჭომ გაითვალისწინა გადასახადის გადამხდელის არგუმენტაცია და 19.12.2025 წელს, დავების განხილვის საბჭოს სხდომაზე, მომჩივანს მიეცა წინადადება, 1 კვირის ვადაში, აუდიტის დეპარტამენტისთვის წარედგინა საჩივარში მითითებული მტკიცებულებები. \nაუდიტის დეპარტამენტის წარმომადგენელმა საბჭოს სხდომაზე განმარტა, რომ გადასახადის გადამხდელის მიერ წარდგენილ იქნა ბუღალტრული პროგრამა, თუმცა შესწავლის შედეგად დადგინდა, რომ დამატებით წარდგენილი მტკიცებულება არ შეიძლება გახდეს შემოწმებით განსაზღვრული საგადასახადო ვალდებულებების კორექტირების საფუძველი.\nზემოაღნიშნული ფაქტობრივი გარემოებების და მხარეთა არგუმენტაციის გათვალისწინებით, ვინაიდან მომჩივნის მიერ არ არის წარდგენილი სათანადო მტკიცებულებები, საბჭომ მიიჩნია, რომ შემოსავლების სამსახურის სადავო ბრძანება მართლზომიერია, არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nსაქონლის მიწოდება/მომსახურების გაწევა\nუკუკავშირი\nდაკავშირებული დოკუმენტები\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n23\n\nდოკუმენტის დათვალიერება\n\ninfohub@rs.ge",
    "title": "Document 4e9b286c-60c6-4c46-aadb-7eb11d78c8c2"
  }
}