{
  "id": "5e543f55-21fa-4251-8b05-060c5979ab12",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19246/2/2023\n23 მაისი 2023\nდოკუმენტის #:\n19246/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n27 აპრილი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, საქონლის მიწოდება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№19246/2/2023\n27.04.2023\n\n\nგ ა დ ა წ ყ ვ ე ტ ი ლ ე ბ ა\n\n\n﻿მომჩივანი: შპს „---“ (ს/ნ ---)\nმოპასუხე: აუდიტის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 27.04.2023 წელს განიხილა და მიიღო გადაწყვეტილება შპს ---ს 27.03.2023 წელს რეგისტრირებულ საჩივარზე (რეგისტრაციის №19246/2/2023).\n\n\nდავის საგანი:\nსასაქონლო ზედნადებების მიხედვით სამშენებლო ობიექტებისგან მნიშვნელოვნად განსხვავებულ ტერიტორიაზე გადაზიდული საქონელის მიწოდებულად განხილვა და გამოყენებული ფასნამატი.\n\n\nგასაჩივრებული გადაწყვეტილება:\n1. აუდიტის დეპარტამენტის 15.12.2022 წლის №006-561 საგადასახადო მოთხოვნა;\n2. შემოსავლების სამსახურის 7.03.2023 წლის №4400 ბრძანება.\n\n\nდარიცხული თანხა: 371 951,9 ლარი.\nმათ შორის:\nგადასახადი - 204 275 \nდღგ - 73 720\nმიწაზე (არასასოფლო) ქონების გადასახადი - 82\nმოგების გადასახადი - 127 335\nსაშემოსავლო გადასახადი - 3 138\nჯარიმა - 101 280 \nსაურავი - 66 396,9\n\n\nფაქტების აღწერა/დარიცხვის საფუძვლები\nაუდიტის დეპარტამენტის 24.11.2022 წლის გასვლითი საგადასახადო შემოწმების აქტით შემოწმებულია 1.01.2019 წლიდან 1.05.2022 წლამდე პერიოდი. შემოწმების აქტიდან ირკვევა, რომ სადავო დარიცხვა განპირობებულია შემდეგი გარემოებებით: გადასახადების ადმინისტრირების საინფორმაციო სისტემის მონაცემების, კერძოდ სასაქონლო ზედნადებების დამუშავების შედეგად გაირკვა, რომ გადამხდელის მიერ შეძენილია სამშენებლო დანიშნულების საქონელი, რომელიც გადაზიდულია გადამხდელის სამშენებლო ობიექტებისაგან მნიშვნელოვნად განსხვავებულ ტერიტორიაზე (---ს სხვადასხვა მისამართზე,--- და ---ში, ასევე სამშენებლო ობიექტის მისამართისგან განსხვავებულ ტერიტორიაზე). ამასთან, კომპანიას არ გააჩნია აღნიშნული საქონელი მატერიალური მარაგები ნაშთად. შესაბამისად, საგადასახადო ორგანომ მიიჩნია, რომ აღნიშნული საქონელი რეალიზებულია შესაბამის პერიოდებში და გაავრცელა ანალოგიურ საქონელზე დადგენილი აუდირებული ფასნამატი. შედეგად, აღნიშნული საკითხების მიხედვით დადგენილი შემოსავალი საგადასახადო კოდექსის 161-ე მუხლის შესაბამისად დაიბეგრა დღგ-ით. მომჩივანს ასევე დაეკისრა საგადასახადო კოდექსის 275-ე მუხლით გათვალისწინებული ჯარიმა.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 15.12.2022 წლის №006-561 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 7.03.2023 წლის №4400 ბრძანებით საჩივარი დაკმაყოფილდა ნაწილობრივ, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-2 ნაწილზე, 136-ე მუხლის მე-3 ნაწილზე, 49-ე მუხლის პირველი ნაწილის „ე“ ქვეპუნქტზე, 61-ე მუხლის მე-3 ნაწილზე, 73-ე მუხლის მე-5 ნაწილის „ა“ ქვეპუნქტზე, მე-2 მუხლის მე-2 ნაწილზე, შესაბამის პერიოდში მოქმედი საგადასახადო კოდექსის 160-ე მუხლის „ა“ ქვეპუნქტზე, 161-ე მუხლის პირველი ნაწილის „ა“ ქვეპუნქტზე, 159-ე მუხლის პირველი ნაწილის „ა“ ქვეპუნქტზე და 43-ე მუხლის მე-4 ნაწილზე. \nაუდიტის დეპარტამენტის მიერ მოწოდებული ინფორმაციით ირკვევა, რომ სასაქონლო მატერიალური მარაგები, რომლებიც გადამხდელს არ გააჩნია ნაშთად და ამასთან ერთად ეს საქონელი გადაზიდულია ისეთ ტერიტორიებზე სადაც საწარმოს არ ჰქონდა მშენებარე ობიექტი, ჩაითვალა რეალიზებულად და დაექვემდებარა დამატებული ღირებულების გადასახადით დაბეგვრას 23%-იანი ფასნამატით (აუდირებული ფასნამატი მსგავსი საქონლის რეალიზაციაზე).\nშემოსავლების სამსახური ყურადღებას ამახვილებს გადასახადის გადამხდელის არგუმენტებზე, რომ ---, სადაც მათ მიერ ხორციელდება საცხოვრებელი კორპუსის სარემონტო სამუშაოები, გადაზიდულ იქნა 57 360 ლარის საქონელი, საიდანაც 28 690 ლარის საქონელი არის მშენებლობისთვის საჭირო მრავალჯერადად გამოყენებადი მასალები და აღნიშნული მასალები ახლაც დასაწყობებულია ---ში არსებული ობიექტის მიმდებარედ.\nსაჩივრის ზეპირი განხილვისას გადამხდელმა აღნიშნა, რომ მათ მიერ ---ში შეძენილ სამშენებლო მასალებზე გამოწერილ სასაქონლო ზედნადებებში ტრანსპორტირების დასრულების ადგილად შეცდომით მითითებულია ---ში მდებარე ერთ-ერთი მაღაზია, რეალურად კი აღნიშნული მასალები საბოლოოდ მიდიოდა ---ში იმ მისამართზე, სადაც მათ მიერ ტარდებოდა სარემონტო სამუშაოები.\nმომჩივანი აღნიშნავს, რომ საჭიროების შემთხვევაში წარმოადგენს შესაბამის მტკიცებულებებს აღნიშნულ ფაქტთან დაკავშირებით.\nზემოაღნიშნული სამართლებრივი ნორმების, საქმეში არსებული მასალებისა და გადასახადის გადამხდელის არგუმენტების გათვალისწინებით, შემოსავლების სამსახურმა მიიჩნია, რომ გადასახადის გადამხდელს უნდა მიეცეს წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დამადასტურებელი მტკიცებულებები, მათ შორის მტკიცებულებები სამშენებლო მასალების ტრანსპორტირების მიზნობრიობის თაობაზე. განსაზღვრულ ვადაში შესაბამისი მტკიცებულებების წარდგენის შემთხვევაში, უნდა დაევალოს აუდიტის დეპარტამენტს, გადასახადის გადამხდელის მონაწილეობით, დამატებით შეისწავლოს წარდგენილი დოკუმენტაცია/მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\n\n\nმომჩივნის არგუმენტაცია\n კომპანიის მშენებარე ობიექტი მდებარეობს ---ში, სასაქონლო ზედნადები ზოგიერთ შემთხვევაში გამოწერილია ---სა და ---ის ქუჩაზე, რომლებიც მდებარეობენ კომპანიისგან 50-60 მეტრში, ეს გამოწვეული იყო ---ში არსებული მაღაზიის შეცდომით. ასევე, კომპანია მასალების შეკვეთას აძლევდა ადგილობრივ მაღაზიას და იქ საქონლის არქონის შემთხვევაში საქონელი გამოიწერებოდა ---ის, --- და სხვა სავაჭრო ობიექტებიდან, მაღაზიის მიერ შეკვეთებით დატვირთული საქონელი მიდიოდა მაღაზიის მისამართზე და შემდგომ იმავე მანქანით სასაქონლო ზედნადებში მისამართის შეუცვლელად საქონელი მოქონდა ადგილზე.\n--- მიმდებარე ტერიტორიიდან (---) შესყიდულ ცემენტს, ბათქაშს, ქვიშას და სხვა სამშენებლო მასალებს (19 431 ლარი) თვლის ---ში სხვაზე გაყიდულად, ამასთან 23%-იანი ფასნამატით.\nასევე, რეალიზებულად ჩათვალეს 28 690 ლარი, მშენებლობისთვის საჭირო მასალები მაგალითად, სამშენებლო დანკრატები, საოფისე სასაწყობო მასალები, სხვადასხვა ზომის კოჭები, რომლებიც ახლაც იქვე, საცხოვრებელ სახლთან არის დასაწყობებული. \nარასწორი მისამართის გამოვლენის შემთხვევაში შეძენილ საქონელზე 23%-იანი ფასნამატის გავრცელება არასწორია და ასევე არალოგიკურია იმიტომ, რომ შეძენისას საქონელზე უკვე დარიცხულია თავისი ფასნამატი (საქონელი უფრო მეტი ფასნამატით თუ გაიყიდებოდა უფრო ძვირს გადაიხდიდა კომპანია, მაგალითად 1 000 ლარიან საქონელში 30% ფასნამატი იყო, მოგება გამოდის 300 ლარი, საქონლის ღირებულებას 700 ლარს + ფასნამატი 300 ლარი. ხოლო, შემოწმებით 1 000 ლარს ემატება 23% და რეალიზებულად ჩაითვალა 1 230 ლარად, რაც არალოგიკურია. 800 ლარიანი საქონელი გამოდის 530 ლარის ფასნამატით და ამ შემთხვევაში ხდება ორმაგად დაბეგვრა.\nსაერთოდ იგნორირებულია სიტუაციური სახელმძღვანელო №0256, სადაც აღნიშნულია, რომ გადასახადის გადამხდელის მოგება უნდა განისაზღვროს მსგავსი საქონლის შეძენაზე დოკუმენტურად დაფიქსირებული მინიმალური ფასით, ხოლო თუ ვერ მოიპოვება ინფორმაცია სრულფასოვანი დოკუმენტით მინიმალური შესყიდვის ფასთან დაკავშირებით - 25%-იანი რენტაბელობიდან გამომდინარე, რაც უნდა გაეთვალისწინებინა შემმოწმებელს. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 161-ე მუხლის პირველი ნაწილის „ა“ ქვეპუნქტის 1.01.2021 წლამდე მოქმედი რედაქციით, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა.\nამავე კოდექსის 159-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nშემოწმების შედეგად დადგენილია, რომ გადამხდელის მიერ შეძენილია სამშენებლო დანიშნულების საქონელი, რომელიც გადაზიდულია გადამხდელის სამშენებლო ობიექტებისაგან 4 მნიშვნელოვნად განსხვავებულ ტერიტორიაზე, ---ის სხვადასხვა მისამართზე, ---სა და ---ში (ასევე სამშენებლო ობიექტის მისამართისგან განსხვავებულ ტერიტორიაზე). კომპანიას არ გააჩნია აღნიშნული საქონელი მატერიალური მარაგები ნაშთად.\nსაქმეში არსებული გარემოებების გათვალისწინებით, საბჭოს მიაჩნია, რომ მომჩივნის საგადასახადო ვალდებულებები არაპირდაპირი მეთოდით განსაზღვრულია მართლზომიერად. \nშემოსავლების სამსახურის 7.03.2023 წლის №4400 ბრძანებით გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დამადასტურებელი მტკიცებულებები, მათ შორის მტკიცებულებები სამშენებლო მასალების ტრანსპორტირების მიზნობრიობის თაობაზე. განსაზღვრულ ვადაში შესაბამისი მტკიცებულებების წარდგენის შემთხვევაში, აუდიტის დეპარტამენტს დაევალა გადასახადის გადამხდელის მონაწილეობით, დამატებით შეისწავლოს წარდგენილი დოკუმენტაცია/მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\nაღნიშნულიდან გამომდინარე, შემოსავლების სამსახურის 7.03.2023 წლის №4400 ბრძანების შინაარსის გათვალისწინებით, საბჭოს მიაჩნია, რომ შემოსავლების სამსახურის გადაწყვეტილება მართლზომიერია და არ არსებობს აღნიშნული გადაწყვეტილებისგან განსხვავებული გადაწყვეტილების მიღების საფუძველი.\n\n\n საბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაქონლის მიწოდება/მომსახურების გაწევა\nანაზღაურების სანაცვლოდ საქონლის მიწოდება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n9\n\nდოკუმენტის დათვალიერება\n\ninfohub@rs.ge",
    "title": "Document 5e543f55-21fa-4251-8b05-060c5979ab12"
  }
}