{
  "id": "f2cf5f36-6c3a-4055-8274-29c060429192",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 4767\n20 მარტი 2025\nდოკუმენტის #:\n4767\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n18 მარტი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაბაჟო ზედამხედველობა, საბაჟო ორგანოს უფლებამოსილი პირისთვის წინააღმდეგობის გაწევა, მისი კანონიერი მოთხოვნის უგულებელყოფა, საგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\nN 4767 \n18 მარტი 2025\n\n\nბ რ ძ ა ნ ე ბ ა\n\n\n\n\n----- ---------- (პ/ნ ------------)\n(ფაქტ. მის.: ქ. -----, ქ. N ---, ბ. N ---; რეგ. მის.: -----)\n2025 წლის 28 თებერვლის საჩივრის\nდაკმაყოფილებაზე უარის თქმის თაობაზე\n\n\nშემოსავლების სამსახურმა დავების განხილვის საბჭოს 2025 წლის 14 მარტის სხდომაზე (ოქმი N 20) განიხილა ----- ----- (პ/ნ -----) N -----/-/----- საჩივარი, რომლებიც ეხება შემოსავლების სამსახურის საბაჟო დეპარტამენტის 2025 წლის 26 თებერვლის N ----- საბაჟო სამართალდარღვევის ოქმს.\n\n\nმომჩივნის არგუმენტაცია:\nსაჩივრის ავტორი განმარტავს, რომ 2024 წლის 28 ოქტომბერს ----- საქართველოს საბაჟო ტერიტორიაზე გადმოსვლისას გადმოჰქონდა ზურგჩანთა, რომელიც მითითებისამებრ დადო სკანერზე და მებაჟეს მიაწოდა პირადობა, რომელიც შეამოწმა და გაუტარა. გაიარა შიდა გამშვები ტერიტორია, გასავლელ კართან კი ვიღაცამ დაუძახა. რადგან უკვე კონტროლი გავლილი ჰქონდა გააგრძელა გზა. შემდგომ, ფორმიანი პიროვნება გამოედევნა უკვე ქუჩაში გასულს, შეეშინდა არ იცოდა, რის გამო მოსდევდა და ინსტინქტურად გაიქცა. ხშირად გადაადგილდება ----- საქართველოს ტერიტორიაზე და მორიგი საზღვრის გადაკვეთისას, 2025 წლის 26 თებერვალს, როდესაც უნდა გადასულიყო ----- შეუდგინეს სადავო-საბაჟო სამართალდარღვევის ოქმი. მომჩივანი მიუთითებს, რომ ოქმში მითითებული გარემოება, რომ თავი აარიდა საბაჟო პროცედურების გავლას, არ შეესაბამება სიმართლეს, რადგან პროცედურის გავლის მერე ფაქტობრივად გარეთ გასულს დაუძახეს და დაედევნნენ. სამართალდარღვევის ოქმი შედგა ბევრად გვიან ვიდრე ფაქტი იყო და ასევე არ არის ასახული რეალური სიტუაცია.\nაღნიშნულზე მითითებით, ითხოვს სადავო საბაჟო სამართალდარღვევის ოქმის ბათილად ცნობას.\n\n\nფაქტობრივი გარემოებები:\nსაქმის მასალებითა და საბაჟო დეპარტამენტიდან წარმოდგენილი ინფორმაციით ირკვევა, რომ 2024 წლის 28 ოქტომბერს საბაჟო გამშვები პუნქტი „-----“ კონტროლის ზონაში ----- რესპუბლიკის მხრიდან შემოვიდა საქართველოს მოქალაქე ----- -----. საპასპორტო კონტროლის გავლის შემდგომ მოქალაქემ ხელბარგი მოათავსა რენტგენო სკანერზე, რის შემდგომ მებაჟე-ოფიცერმა მიიღო 18 მარტი 2025 N ----- გადაწყვეტილება ბარგის ფიზიკური დათვალიერების თაობაზე და შეეცადა მოქალაქე ----- -----ის შეჩერებას. მიუხედავად, არაერთი მოწოდებისა, მოქალაქე არ შეჩერდა, თავი აარიდა დათვალიერების პროცედურას და გაქცევით დატოვა საბაჟო კონტროლის ზონა, ისე რომ მისი შეჩერება ვერ მოხერხდა. მოცემულ შემთხვევაში, მოქალაქე ----- -----ის მიმართ კანონმდებლობით დადგენილი საბაჟო პროცედურების განხორციელება არ იყო დასრულებული.\n----- ------ის მიერ განცხადებაში მითითებული ფაქტი იმის თაობაზე, რომ არ დაემორჩილა უფლებამოსილი მებაჟე-ოფიცრის კანონიერ მოთხოვნას და გაიქცა, აგრეთვე დასტურდება საბაჟო გამშვები პუნქტი „-----“ ადმინისტრაციულ შენობაში განთავსებული სათვალთვალო კამერების ჩანაწერებიდანაც.\n2024 წლის 28 ოქტომბერს 12:14 საათზე მოქალაქე ----- -----ის (პ/ნ -----------) პარალელურად საპასპორტო კონტროლი გაიარა სხვა მოქალაქემაც. საბაჟო პროცედურების განხორციელებისას ორივე მოქალაქე ერთდროულად გადაადგილდებოდა და აღნიშნულმა გარემოებამ გამოიწვია მოქალაქის არასწორად იდენტიფიცირება.\n2024 წლის 28 ოქტომბერს აღნიშნული სამართალდარღვევის ფაქტზე შედგა N ----- საბაჟო სამართალდარღვევის ოქმი, რომლითაც სამართალდამრღვევ პირს დაეკისრა პასუხისმგებლობა საქართველოს საბაჟო კოდექსის 177-ე მუხლის პირველი ნაწილის თანახმად და სანქციის სახით შეეფარდა ჯარიმა 800 ლარის ოდენობით. თუმცა, ზემოაღნიშნული უზუსტობის გამო (არასწორად განხორციელდა იდენტიფიცირება), აღნიშნული სამართალდარღვევის ოქმი მოქალაქე ----- ----ის ნაცვლად შეცდომით შედგა სხვა მოქალაქის მიმართ.\nაღნიშნული უზუსტობის გამოვლენისა და საქმის მასალების დამატებით შესწავლის შემდეგ, 2024 წლის 28 ოქტომბრის სამართალდარღვევის ფაქტზე, საქართველოს მოქალაქე ----- -----ის (პ/ნ ------) მიმართ 2025 წლის 26 თებერვალს შედგენილ იქნა ახალი N ----- საბაჟო სამართალდარღვევის ოქმი, რომლითაც საბაჟო კოდექსის 177-ე მუხლის პირველი ნაწილის თანახმად, სანქციის სახით შეეფარდა ჯარიმა 800 ლარის ოდენობით. აღნიშნული ოქმი სამართალდამრღვევ პირს ჩაბარდა იმავე დღეს.\nსხვა მოქალაქის მიმართ 2024 წლის 28 ოქტომბერს შედგენილი N ----- საბაჟო სამართალდარღვევის ოქმი კი გაუქმდა საბაჟო დეპარტამენტის 2025 წლის 11 მარტს შედგენილი N 4142 ბრძანებით.\n\n\nშემოსავლების სამსახურმა მიიჩნია, რომ მომჩივნის მოთხოვნა არ უნდა დაკმაყოფილდეს შემდეგ გარემოებათა გამო:\nსაქართველოს საგადასახადო კოდექსის 302-ე მუხლის მე-6 ნაწილის შესაბამისად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nსაქართველოს საბაჟო კოდექსის მე-5 მუხლის მე-2 ნაწილი ადგენს, რომ საბაჟო ორგანო ახორციელებს საბაჟო ზედამხედველობას, საბაჟო კონტროლს და საბაჟო ფორმალობებს.\nამავე კოდექსის მე-6 მუხლის მიხედვით:\nსაბაჟო კონტროლი გულისხმობს საქართველოს საბაჟო კანონმდებლობის, აგრეთვე საქართველოს საბაჟო ტერიტორიასა და უცხო ქვეყანას შორის გადაადგილებული საქონლის შემოტანის, ტრანზიტის, გადაადგილების, შენახვის, მიზნობრივი დანიშნულებით გამოყენებისა და გატანის, აგრეთვე უცხოური საქონლის და მიზნობრივი დანიშნულებით გამოყენებული საქონლის საქართველოს საბაჟო ტერიტორიაზე განთავსებისა და გადაადგილების მარეგულირებელი სხვა სამართლებრივი აქტების მოთხოვნათა დაცვის უზრუნველსაყოფად საბაჟო ორგანოს მიერ განსახორციელებელ ცალკეულ ქმედებებს;\nსაბაჟო გამშვებ პუნქტში, რომელიც არის საქართველოს საბაჟო საზღვართან მდებარე საბაჟო კონტროლის ზონა, მგზავრის, საქონლისა და სატრანსპორტო საშუალების მიმართ ხორციელდება ამ კოდექსით დადგენილი პროცედურები;\nსაბაჟო ფორმალობა გულისხმობს დაინტერესებული პირის ან/და საბაჟო ორგანოს მიერ საქართველოს საბაჟო კანონმდებლობის შესასრულებლად განსახორციელებელ სავალდებულო ქმედებას.\nსაქართველოს საბაჟო კოდექსის მე-13 მუხლის პირველი ნაწილით, ნებისმიერი პირი, რომელიც პირდაპირ ან ირიბად ჩართულია საბაჟო ფორმალობის განხორციელებაში ან რომელსაც ეხება საბაჟო კონტროლი, ვალდებულია საბაჟო ორგანოს მოთხოვნის შემთხვევაში წარუდგინოს მას მოთხოვნილი დოკუმენტი ან/და სხვა ინფორმაცია, აგრეთვე გაუწიოს დახმარება აღნიშნული საბაჟო ფორმალობისა და საბაჟო კონტროლის განხორციელებაში.\nამავე მუხლის მე-2 ნაწილი ადგენს, რომ პირის მიერ საბაჟო დეკლარაციის, დროებით შენახვის დეკლარაციის, საქონლის შემოტანის ზოგადი დეკლარაციის, საქონლის გატანის ზოგადი დეკლარაციის, რეექსპორტის დეკლარაციის ან რეექსპორტის შეტყობინების წარდგენა, აგრეთვე ავტორიზაციის ან საბაჟო ორგანოს სხვა გადაწყვეტილების მისაღებად განაცხადის წარდგენა წარმოშობს აღნიშნული პირის ვალდებულებას: გ) შეასრულოს საქონლის საბაჟო პროცედურაში მოქცევასთან, საქონლის რეექსპორტთან ან ნებადართული საქმიანობის განხორციელებასთან დაკავშირებული მოთხოვნები.\nსაქართველოს საბაჟო კოდექსის 70-ე მუხლის პირველი ნაწილის თანახმად, საქართველოს საბაჟო ტერიტორიაზე შემოტანილი საქონელი შემოტანისთანავე ექვემდებარება საბაჟო ზედამხედველობას და შეიძლება დაექვემდებაროს საბაჟო კონტროლის პროცედურებს. საჭიროების შემთხვევაში ეს საქონელი ექვემდებარება ისეთ აკრძალვებსა და შეზღუდვებს, რომლებიც, სხვა დანარჩენთან ერთად, ეფუძნება საზოგადოებრივი უსაფრთხოების, ეროვნული ინტერესებისა და საზოგადოებრივი ზნეობის დაცვის, ადამიანის ან ცხოველის ჯანმრთელობის ან მცენარის სიჯანსაღისა და სიცოცხლის დაცვის, ხელოვნების ნიმუშისა და ისტორიული და არქეოლოგიური ღირებულების მქონე ეროვნული სიმდიდრის დაცვისა და ეკონომიკურ საქმიანობაში გამოყენებული ქონების დაცვის აუცილებლობას, პრეკურსორის, ფსიქოტროპული ნივთიერებისა და ფსიქოაქტიური ნივთიერების, ინტელექტუალური საკუთრების უფლების დამრღვევი საქონლისა და ფულადი სახსრების კონტროლის ჩათვლით. საჭიროების შემთხვევაში, აღნიშნული საქონელი ექვემდებარება აგრეთვე თევზსარეწების კონსერვაციისა და მართვის ღონისძიებებს და ეკონომიკური პოლიტიკის სხვა ღონისძიებებს.\nამავე მუხლის მე-2 ნაწილის შესაბამისად, საქონელი მისი საბაჟო სტატუსის განსაზღვრამდე საბაჟო ზედამხედველობის ქვეშ უნდა იყოს და საბაჟო ორგანოს თანხმობის გარეშე მისი საბაჟო ზედამხედველობიდან გატანა ან განკარგვა არ შეიძლება.\nსაქართველოს საბაჟო კოდექსის 163-ე მუხლის პირველი ნაწილის შესაბამისად, საბაჟო სამართალდარღვევა არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც ამ კოდექსით გათვალისწინებულია პასუხისმგებლობა.\nამავე კოდექსის მუხლი 177-ე მუხლის პირველი ნაწილის მიხედვით, საბაჟო ორგანოს უფლებამოსილი პირისთვის წინააღმდეგობის გაწევა, მისი კანონიერი მოთხოვნის უგულებელყოფა, რამაც შეაფერხა საქართველოს საბაჟო კანონმდებლობით გათვალისწინებული ღონისძიების განხორციელება, - იწვევს დაჯარიმებას 800 ლარის ოდენობით.\nდადგენილია, რომ მომჩივნის მხრიდან ადგილი ჰქონდა საბაჟო ორგანოს უფლებამოსილი პირის კანონიერი მოთხოვნის უგულებელყოფას, რამაც შეაფერხა საქართველოს საბაჟო კანონმდებლობით გათვალისწინებული ღონისძიების განხორციელება, რაც არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც საქართველოს საბაჟო კოდექსით გათვალისწინებულია პასუხისმგებლობა. ამდენად, სადავო ოქმით მომჩივნის საქართველოს საბაჟო კოდექსის 177-ე მუხლის პირველი ნაწილის შესაბამისად დაკისრებული პასუხისმგებლობა მართლზომიერია.\nშემოსავლების სამსახური მიუთითებს იმ ფაქტზე, რომ საჩივარში დაფიქსირებული ფაქტი იმის თაობაზე, რომ არ დაემორჩილა უფლებამოსილი მებაჟე-ოფიცრის კანონიერ მოთხოვნას და გაიქცა, ასევე დასტურდება საბაჟო გამშვები პუნქტი „-----“ ადმინისტრაციულ შენობაში განთავსებული სათვალთვალო კამერების ჩანაწერებიდანაც.\nსადავო აქტის ბათილად ცნობის მოთხოვნასთან დაკავშირებით, შემოსავლების სამსახური მიუთითებს, რომ ადმინისტრაციულ-სამართლებრივი აქტის ბათილად ცნობის საფუძვლები რეგლამენტირებულია საქართველოს ზოგადი ადმინისტრაციული კოდექსის 601 მუხლით, რომლის პირველი ნაწილის მიხედვით, ადმინისტრაციულ-სამართლებრივი აქტი ბათილია, თუ იგი ეწინააღმდეგება კანონს ან არსებითად დარღვეულია მისი მომზადების ან გამოცემის კანონმდებლობით დადგენილი სხვა მოთხოვნები. ხოლო მე-2 ნაწილის მიხედვით ადმინისტრაციულ-სამართლებრივი აქტის მომზადების ან გამოცემის წესის არსებით დარღვევად ჩაითვლება ადმინისტრაციულ-სამართლებრივი აქტის გამოცემა ამ კოდექსის 32-ე ან 34-ე მუხლით გათვალისწინებული წესის დარღვევით ჩატარებულ სხდომაზე ან კანონით გათვალისწინებული ადმინისტრაციული წარმოების სახის დარღვევით, ან/და კანონის ისეთი დარღვევა, რომლის არარსებობის შემთხვევაში მოცემულ საკითხზე მიღებული იქნებოდა სხვაგვარი გადაწყვეტილება.\nმოცემულ შემთხვევაში სადავო აქტი არ ეწინააღმდეგება კანონს, არ არის დარღვეული მისი მომზადების ან გამოცემის კანონმდებლობით დადგენილი მოთხოვნები, რომლის არარსებობის შემთხვევაში მოცემულ საკითხზე მიღებული იქნებოდა სხვაგვარი გადაწყვეტილება.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ სადავო საბაჟო სამართალდარღვევის ოქმი და დაკისრებული პასუხისმგებლობა შეესაბამება კანონმდებლობით დადგენილ მოთხოვნებს და არ არსებობს საჩივრის დაკმაყოფილების საფუძველი.\n\n\nსაქართველოს საგადასახადო კოდექსის 304-ე მუხლის საფუძველზე\n\n\nვ ბ რ ძ ა ნ ე ბ: \n1. ----- ----- (პ/ნ -----------) საჩივარი არ დაკმაყოფილდეს;\n2. ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვახტანგ გორგასლის ქ. N16) ან ქუთაისის საქალაქო სასამართლოში (მის.: ქ. ქუთაისი, ვიქტორ კუპრაძის ქ. N11), საქართველოს საგადასახადო კოდექსის XIV კარით დადგენილი წესით, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n8\n\nდოკუმენტის დათვალიერება\n\ninfohub@rs.ge",
    "title": "Document f2cf5f36-6c3a-4055-8274-29c060429192"
  }
}