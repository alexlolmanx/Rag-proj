{
  "id": "cc63fee0-6086-4592-a272-f082cff224e5",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №26321/2/2025\n15 იანვარი 2026\nდოკუმენტის #:\n26321/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n12 იანვარი 2026\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები, დღგ-ისათვის გათვალისწინებული მოთხოვნების დარღვევა\nჩამოტვირთვა\nგაზიარება\nN 26321/2/2025\n12 იანვარი 2026 \n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ----- (ს/ნ -----)\nმოპასუხე: მომსახურების დეპარტამენტი.\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 26.12.2025 წელს განიხილა და მიიღო გადაწყვეტილება ----- 16.12.2025 წელს რეგისტრირებულ საჩივარზე (რეგისტრაციის N 26321/2/2025).\n\n\nდავის საგანი:\nდამატებული ღირებულების გადასახადის გადამხდელად რეგისტრაციის გარეშე საქმიანობისთვის დაკისრებული სანქციის მართლზომიერება.\n\n\nგასაჩივრებული გადაწყვეტილება:\n1. მომსახურების დეპარტამენტის 20.11.2025 წლის N 081-127 საგადასახადო სამართალდარღვევის ოქმი;\n2. შემოსავლების სამსახურის 05.12.2025 წლის N 26897 ბრძანება.\n\n\nდარიცხული თანხა:\nჯარიმა - 12 908,39 ლარი.\n\n\nფაქტების აღწერა:\nმომჩივანმა 16.11.2025 წელს შემოსავლების სამსახურს წარუდგინა განცხადება (ID -----) დღგ-ის გადამხდელად რეგისტრაციის მოთხოვნით. განცხადებაში რეგისტრაციის პირობად მითითებული იყო „სავალდებულო“, რეგისტრაციის ძალაში შესვლის თარიღად 15.03.2025 წელი, ხოლო რეგისტრაციის გარეშე განხორციელებული დღგ-ით დასაბეგრი ოპერაციის თანხად 129 084 ლარი.\nვინაიდან პირის მიერ 15.03.2025 წლიდან 16.11.2025 წლის ჩათვლით საანგარიშო პერიოდში საქმიანობა ხორციელდებოდა დღგ-ის გადამხდელად რეგისტრაციის გარეშე შემოსავლების სამსახურის მომსახურების დეპარტამენტის მიერ საგადასახადო კოდექსის 165-ე მუხლის პირობების დარღვევის გამო 20.11.2025 წელს შედგა N 081-127 საგადასახადო სამართალდარღვევის ოქმი, რომლის თანახმადაც ----- საგადასახადო კოდექსის 282-ე მუხლის პირველი ნაწილით დაკისრებულმა ჯარიმამ შეადგინა 12 908,39 ლარი.\nაღნიშნული გასაჩივრდა შემოსავლების სამსახურში, რომლის 05.12.2025 წლის N 26897 ბრძანებით საჩივარი დაკმაყოფილდა ნაწილობრივ, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი:\nშესაბამისი სამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ განსახილველ შემთხვევაში უნდა დაევალოს მომსახურების დეპარტამენტს, შემოსავლების სამსახურის უფროსის 2022 წლის 11 აპრილის N 9021 ბრძანების გათვალისწინებით, შეისწავლოს სადავო საკითხი და შესწავლის შედეგებიდან გამომდინარე, სათანადო საფუძვლების არსებობის შემთხვევაში, განახორციელოს დარიცხული ჯარიმის კორექტირება (შემცირება).\n\n\nმომჩივნის არგუმენტაცია:\nდღგ-ის გადამხდელად რეგისტრაციის დროს განცხადების გრაფაში \"რეგისტრაციის გარეშე განხორციელებული დღგ-ით დასაბეგრი ოპერაცია\" შეცდომით იქნა ჩაწერილი რეგისტრაციის პერიოდიდან დასაბეგრი ბრუნვა, რამაც გამოიწვია დასანქცირება. დღგ-ის გადამხდელად რეგისტრაციამდე მიღებული შემოსავალი განთავისუფლებული იყო დღგ-ისგან, როგორც სამართალდარღვევის ოქმში ფიქსირდება მიმდინარე წლის მარტიდან ნოემბრის ჩათვლით თვეების დასაბეგრი ჯამური ბრუნვა არის 258,167.88 ლარი საიდანაც 0,05 % შეადგენს ზემოთხსენებული სანქცია, რომელიც რეალურად არ ეკუთვნოდა მას. ითხოვს მოხდეს ტექნიკური შეცდომის გათვალისწინება და სანქციის გაუქმება.\n\n\nდავების განხილვის საბჭო:\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nსაგადასახადო კოდექსის 269-ე მუხლის პირველი ნაწილის თანახმად, საგადასახადო სამართალდარღვევად ითვლება პირის მართლსაწინააღმდეგო ქმედება (მოქმედება ან უმოქმედობა), რომლისთვისაც ამ კოდექსით გათვალისწინებულია პასუხისმგებლობა. საგადასახადო სამართალდარღვევისათვის პირს პასუხისმგებლობა შეიძლება დაეკისროს მხოლოდ ამ კოდექსით დადგენილი საფუძვლითა და წესით.\nსაგადასახადო კოდექსის 270-ე მუხლის პირველი ნაწილის თანახმად, საგადასახადო სანქცია არის პასუხისმგებლობის ზომა ჩადენილი საგადასახადო სამართალდარღვევისათვის. ამავე მუხლის მეორე ნაწილის თანახმად, საგადასახადო სანქცია გამოიყენება გაფრთხილების, საურავის, ფულადი ჯარიმის, სამართალდარღვევის საქონლის ან/და სატრანსპორტო საშუალების უსასყიდლოდ ჩამორთმევის სახით, ამ კოდექსით გათვალისწინებულ შემთხვევებში.\nსაგადასახადო კოდექსის 282-ე მუხლის პირველი ნაწილის თანახმად, დღგ-ის გადამხდელად რეგისტრაციის გარეშე საქმიანობა იწვევს პირის დაჯარიმებას რეგისტრაციის გარეშე საქმიანობის პერიოდში განხორციელებული დღგ-ით დასაბეგრი ოპერაციების (გარდა გათავისუფლებული ოპერაციებისა) თანხის 5 პროცენტის ოდენობით.\nსაგადასახადო კოდექსის 269-ე მუხლის მე-7 ნაწილის თანახმად, საგადასახადო ორგანოს/დავის განმხილველ ორგანოს ან სასამართლოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\n„საქართველოს საგადასახადო კოდექსის 269-ე მუხლის მე-7 ნაწილის გამოყენების შესახებ მეთოდური მითითების დამტკიცების თაობაზე“ შემოსავლების სამსახურის უფროსის 2022 წლის 11 აპრილის N 9021 ბრძანების მე-2 დანართის მე-3 პუნქტის „ა“, „ბ“, „გ“, „დ“ ქვეპუნქტების თანახმად, საქართველოს საგადასახადო კოდექსის 269-ე მუხლის მე-7 ნაწილის შესაბამისად წარმოდგენილი საჩივრის საფუძველზე, მომსახურების დეპარტამენტი უფლებამოსილია პირი გაათავისუფლოს ამავე კოდექსის 282-ე მუხლის პირველი ნაწილის საფუძველზე შეფარდებული ჯარიმისგან, თუ კმაყოფილდება შემდეგი პირობები:\nა) დღგ-ის გადამხდელად სავალდებულო რეგისტრაციის გარეშე საქმიანობა გამოვლენილია უშუალოდ გადასახადის გადამხდელის მიერ, საგადასახადო ორგანოსთვის შესაბამისი განცხადებით მიმართვის საფუძველზე;\nბ) გადასახადის გადამხდელს საგადასახადო კოდექსის 282-ე მუხლის პირველი ნაწილით გათვალისწინებული სამართალდარღვევის ოქმის შედგენის ან ამავე კოდექსის 269-ე მუხლის მე-7 ნაწილის საფუძველზე ჯარიმისაგან გათავისუფლების შესახებ გადაწყვეტილების მიღების თარიღისათვის, პირადი აღრიცხვის ბარათზე არ უფიქსირდება აღიარებული საგადასახადო დავალიანება გადასახადების ნაწილში;\nგ) დღგ-ის გადამხდელად სავალდებულო რეგისტრაციის თაობაზე პირის მიერ საგადასახადო ორგანოში განცხადების წარდგენის შემდგომ, მაგრამ დღგ-ის გადამხდელად სავალდებულო რეგისტრაციის გარეშე საქმიანობის ფაქტზე შესაბამისი საგადასახადო სამართალდარღვევის ოქმის გამოცემამდე, პირს წარდგენილი აქვს დღგ-ის შესაბამისი დეკლარაცია;\nდ) დღგ-ის გადამხდელად სავალდებულო რეგისტრაციის თაობაზე საგადასახადო ორგანოში წარდგენილ განცხადებაში პირმა დააფიქსირა ამ განცხადების წარდგენის თვეში (მიმართვის თვის დასაწყისიდან მიმართვის მომენტამდე) განხორციელებული დღგ-ის დასაბეგრი ბრუნვა.\nსაქართველოს ფინანსთა სამინისტროსთან არსებული დავების განხილვის საბჭოსთვის წარმოდგენილ საჩივარში გასაჩივრებულ დოკუმენტად მითითებულია მომსახურების დეპარტამენტის 20.11.2025 წლის N 081-127 საგადასახადო სამართალდარღვევის ოქმი და მოთხოვნილია დაკისრებული სანქციისგან გათავისუფლება ვინაიდან ფაქტი განპირობებული იყო უნებლიე შეცდომით.\nშემოსავლების სამსახურის 05.12.2025 წლის N 26897 ბრძანებით საჩივარი დაკმაყოფილდა ნაწილობრივ და მომსახურების დეპარტამენტს დაევალა საკითხი შეესწავლა „საქართველოს საგადასახადო კოდექსის 269-ე მუხლის მე-7 ნაწილის გამოყენების შესახებ მეთოდური მითითების დამტკიცების თაობაზე“ შემოსავლების სამსახურის უფროსის 2022 წლის 11 აპრილის N 9021 ბრძანების შესაბამისად და სათანადო საფუძვლების არსებობის შემთხვევაში განეხორციელებინა სადავო ოქმით დარიცხული ჯარიმის თანხის კორექტირება (შემცირება).\nზემოაღნიშნულ გარემოებათა და შემოსავლების სამსახურის 05.12.2025 წლის N 26897 ბრძანებით მიღებული გადაწყვეტილების შინაარსის გათვალისწინებით, საბჭო მიიჩნევს, რომ შემოსავლების სამსახურის სადავო ბრძანება მართლზომიერია და არ არსებობს განსხვავებული გადაწყვეტილების მიღების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავითაღმაშენებლის ხეივანი N 64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდღგ-ის გადამხდელად რეგისტრაციის გარეშე საქმიანობა\nდღგ - ს გადამხდელად ნებაყოფლობითი / სავალდებულო რეგისტრაცია და რეგისტრაციის გაუქმება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n11\n\nდოკუმენტის დათვალიერება\n\ninfohub@rs.ge",
    "title": "Document cc63fee0-6086-4592-a272-f082cff224e5"
  }
}