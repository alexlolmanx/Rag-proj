{
  "id": "04949084-44d9-483e-a373-c8cc12d34551",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 21886-1\n19 დეკემბერი 2022\nდოკუმენტის #:\n21886-1\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n30 ივლისი 2020\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ით დასაბეგრი ოპერაციები, დღგ-ის გადამხდელად რეგისტრაცია, საგადასახადო დეკლარაციაში/გაანგარიშებაში გადასახადის შემცირება, დღგ-ისათვის გათვალისწინებული მოთხოვნების დარღვევა\nჩამოტვირთვა\nგაზიარება\nბრძანება N 21886\n30/07/2020 \n  \n \n \nშპს ---------------------------\n(მის.: ------------------------ )\n2020 წლის 22 იანვრის საჩივრის \nდაკმაყოფილებაზე უარის თქმის თაობაზე\n  \n \nშემოსავლების სამსახურმა დავების განხილვის საბჭოს 2020 წლის 22 ივლისის სხდომაზე (ოქმი №51) განიხილა შპს ----- ს №48884/1/2020 საჩივარი შემოსავლების სამსახურის აუდიტის დეპარტამენტის   2019 წლის  25 დეკემბრის №001-469  საგადასახადო მოთხოვნასთან დაკავშირებით.\n  \nსადავო საკითხი:\nგადასახადის გადამხდელი არ ეთანხმება დღგ-ს დარიცხვას და მიუთითებს, რომ შემოწმების მეირ დაბეგრილი ოპერაცია შინაარსობრივად არ წარმოადგენს ქონების რეალიზაციას. ასევე, აღნიშნავს, რომ საწარმოს პირზე გაცემული ჰქონდა სესხი, რომელზეც ვალდებულება სხვა პირმა იკისრა, ამასთან, საწარმოს გააჩნია ვალდებულების (72 000 ლარზე) გადაცემასთან დაკავშირებით დამოწმებული დოკუმენტი. გადამხდელი აღნიშნავს, რომ მითითებული თანხის რეალიზაციაში ასახვის საფუძველზე საწარმოს მოუწია დღგ-ს გადამხდელად რეგისტრაცია. მითითებული გარემოებების გათვალისწინებით, მოთხოვნილია დარიცხული თანხების გადაანგარიშება.\n \nფაქტობრივი გარემოებები:\nსაქმეში არსებული მასალებით დგინდება, რომ  აუდიტის  დეპარტამენტის 2019 წლის   19 აგვისტოს №28930 ბრძანების საფუძველზე განხორციელდა შპს ----- ს საქმიანობის კამერალური საგადასახადო შემოწმება. ხოლო შესამოწმებელ პერიოდად განისაზღვრა 2016 წლის 01 იანვრიდან 2019 წლის 01 ივლისამდე საანგარიშო პერიოდი. შემოწმების შედეგებზე 2019 წლის 17 დეკემბერს შედგა საგადასახადო შემოწმების აქტი. 2019 წლის 24 დეკემბერს გამოიცა №45735 ბრძანება, ხოლო ამავე წლის 25 დეკემბერს №001-469 საგადასახადო მოთხოვნა, რომლითაც გადასახადის გადამხდელს ბიუჯეტის სასარგებლოდ დამატებით გადასახდელად განესაზღვრა სულ 92675 ლარი, მათ შორის გადასახადი 36845 ლარი, ჯარიმა 33737 ლარი, საურავი 22093 ლარი.\n \nსადავო საკითხთან დაკავშირებით, საგადასახადო შემოწმების აქტიდან დგინდება შემდეგი:\nშემოსავლების სამსახურის ერთიანი ელექტრონული ბაზების, გადამხდელის მიერ წარმოდგენილი დოკუმენტაციის, აგრეთვე საჯარო რეესტრიდან გამოთხოვილი ინფორმაციის დამუშავების შედეგად დგინდება, რომ შპს ----- ს  შესამოწმებელ პერიოდში რეალიზებული აქვს უძრავი ქონება, კერძოდ 2017 წლის სექტემბრის თვეში მიწა შენობა-ნაგებობით 41 458 ლარად, ხოლო 2018 წლის 20 აპრილს უძრავი ქონება 72 000 ლარად. ამასთან, პირი არ ფიქსირდება დღგ-ის გადამხდელად.\nსაქართველოს საგადასახადო კოდექსის 157-ე მუხლის შესაბამისად, გადამხდელს განესაზღვრა დამატებული ღირებულების გადასახადის გადამხდელად რეგისტრაციის ვალდებულება. აღნიშნულზე პირს დაერიცხა გადასახადი და ჯარიმები - საქართველოს საგადასახადო კოდექსის 275-ე მუხლის შესაბამისად, დეკლარაციაში გადასახადის შემცირებისთვის და ამავე კოდექსის 282-ე მუხლის შესაბამისად დღგ-ის რეგისტრაციის გარეშე საქმიანობისთვის - რეგისტრაციის გარეშე საქმიანობის პერიოდში განხორციელებული დღგ-ით დასაბეგრი ოპერაციების თანხის 5 პროცენტის ოდენობით.\n \nშემოსავლების სამსახურმა განიხილა წარმოდგენილი საჩივარი და მიიჩნია, რომ საჩივარი სადავო საკითხთან დაკავშირებით არ უნდა დაკმაყოფილდეს, შემდეგ გარემოებათა გამო:\nშემოსავლების სამსახური მიუთითებს საქართველოს საგადასახადო კოდექსის 302-ე მუხლის მე-6 ნაწილზე, რომლის თანახმად, შემოსავლების სამსახურს უფლება აქვს, მომჩივნის დაუსწრებლად განიხილოს საჩივარი, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nსადავო საკითხთან დაკავშირებით, შემოსავლების სამსახური მიუთითებს საქართველოს საგადასახადო კოდექსის 157-ე მუხლის პირველ ნაწილზე, რომლის თანახმად, პირი, რომელიც ეწევა ეკონომიკურ საქმიანობას და რომლის მიერ ნებისმიერი უწყვეტი 12 კალენდარული თვის განმავლობაში განხორციელებული, დღგ-ით დასაბეგრი ოპერაციების საერთო თანხა აღემატება 100 000 ლარს (გარდა ამ მუხლის 11 ნაწილით გათვალისწინებული შემთხვევისა):\nა) ვალდებულია დღგ-ის გადამხდელად რეგისტრაციისათვის მიმართოს საგადასახადო ორგანოს დასაბეგრი ოპერაციების საერთო თანხის 100 000 ლარზე გადაჭარბების დღიდან არა უგვიანეს 2 სამუშაო დღისა;\nბ) დღგ-ის გადამხდელად ითვლება იმ დასაბეგრი ოპერაციის განხორციელების მომენტიდან (ამ ოპერაციის ჩათვლით), რომლის მიხედვითაც დასაბეგრი ოპერაციის საერთო თანხა გადააჭარბებს 100 000 ლარს.\nამავე მუხლის მე-7 ნაწილის თანახმად, დღგ-ის გადამხდელად სავალდებულო რეგისტრაციას დაქვემდებარებული პირის  რეგისტრაციის  გარეშე  გამოვლენისას საგადასახადო ორგანო ატარებს ამ პირს რეგისტრაციაში დღგ-ის გადამხდელად. ამასთანავე, პირი დღგ-ის გადამხდელად ითვლება რეგისტრაციის ვალდებულების წარმოშობის მომენტიდან.\nსაქართველოს საგადასახადო კოდექსის 160-ე მუხლის თანახმად, დღგ-ით დაბეგვრის ობიექტია დასაბეგრი ოპერაცია, იმპორტი, ექსპორტი, დროებით შემოტანა.\nამავე კოდექსის 161-ე მუხლის პირველი ნაწილის „ა“ ქვეპუნქტის შესაბამისად, დღგ-ით დასაბეგრი ოპერაციებია  საქართველოს  ტერიტორიაზე  ეკონომიკური საქმიანობის ფარგლებში საქონლის მიწოდება ან/და მომსახურების გაწევა.\nშემოსავლების სამსახური ყურადღებას ამახვილებს იმ გარემოებაზე, რომ შემოწმების მიერ დადგენილია საწარმოს მიერ უძრავი ქონების რეალიზაცია, კერძოდ 2017 წლის სექტემბრის თვეში მიწა შენობა-ნაგებობით 41 458 ლარად, ხოლო 2018 წლის 20 აპრილს უძრავი ქონება 72 000 ლარად. რა დროსაც პირი არ ფიქსირდება დღგ-ის გადამხდელად. აღნიშნული გარემოებების გათვალისწინებით, შემოსავლების სამსახური განმარტავს, რომ შემოწმებით დამატებითი საგადასახადო ვალდებულებები განსაზღვრულია კანონმდებლობის შესაბამისად და გადასახადის გადამხდელის საჩივარი აღნიშნულ ნაწილში არ უნდა დაკმაყოფილდეს.\n\n\n\n\nსაქართველოს საგადასახადო კოდექსის 304-ე მუხლის საფუძველზე,\n ვ ბ რ ძ ა ნ ე ბ:\n \n \n1. შპს ----- ს  საჩივარი სადავო საკითხთნ დაკავშირებით არ დაკმაყოფილდეს;\n2. აღნიშნული გადაწყვეტილება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვ. გორგასლის ქ. №16) ან სასამართლოში (მის: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად, ამ გადაწყვეტილების ჩაბარებიდან 20 კალენდარული დღის ვადაში.\n \nჩამოტვირთვა\nგაზიარება\nუკუკავშირი\nდაკავშირებული დოკუმენტები\nაგრეთვე ეძებენ\nდოკუმენტის სტატისტიკა\n\n10\n\nდოკუმენტის დათვალიერება\n\ninfohub@rs.ge",
    "title": "Document 04949084-44d9-483e-a373-c8cc12d34551"
  }
}