{
  "id": "cd07e140-4f75-4295-b414-03a1894d1957",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22152/2/2024\n22 აპრილი 2024\nდოკუმენტის #:\n22152/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n10 აპრილი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№ 22152/2/2024\n10 აპრილი 2024\n\n\nგ ა დ ა წ ყ ვ ე ტ ი ლ ე ბ ა\n\n\nმომჩივანი: შპს „------“ (ს/ნ ------) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 4.04.2024 წელს განიხილა და მიიღო გადაწყვეტილება შპს „-----------“ 3.02.2024 წელს რეგისტრირებულ საჩივარზე (რეგისტრაციის №22152/2/2024). \n\n\nდავის საგანი:\nჩამოწერილი საქონლის რეალიზებულად განხილვა.\n\n\nგასაჩივრებული გადაწყვეტილება:\n1. აუდიტის დეპარტამენტის 2023 წლის 6 დეკემბრის №024-86 საგადასახადო მოთხოვნა;\n2. შემოსავლების სამსახურის 2024 წლის 12 იანვრის №242 ბრძანება.\n\n\nდარიცხული თანხა: 31 645 ლარი.\nმათ შორის:\nსაშემოსავლო გადასახადი - 20 239\nჯარიმა - 10 113\nსაურავი - 1 293\n\n\nფაქტების აღწერა\nსაწარმოს საქმიანობაა ფარმაცევტული საქონლით ვაჭრობა. კერძოდ, სამედიცინო ტესტებით (მაგ. COVID-19 და ა.შ.).\nშემოსავლების სამსახურის აუდიტის დეპარტამენტის 2023 წლის 21 სექტემბრის №23206 ბრძანების საფუძველზე ჩატარდა კომპანიის საქმიანობის კამერალური საგადასახადო შემოწმება. შემოწმების შედეგები აისახა 2023 წლის 24 ნოემბრის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით: \nსაწარმოს, შესამოწმებელი პერიოდის ბოლოსთვის, არ უფიქსირდება სასაქონლო-მატერიალური ფასეულობების ნაშთი და ფული საბანკო ანგარიშებზე. ასევე, კომპანიას, შემოსავლების სამსახურის გადასახადების ადმინისტრირების საინფორმაციო სისტემის მონაცემების თანახმად, 2021 წლის მაისის თვის შემდგომ საქონლის რეალიზაცია არ აქვს განხორციელებული. გარდა ამისა, საგადასახადო მონიტორინგის დეპარტამენტის 2023 წლის 13 სექტემბრის №22431 ბრძანების საფუძველზე, 2023 წლის 21 სექტემბერს განხორციელდა საწარმოს სალაროში ნაღდი ფულის რაოდენობის განსაზღვრის პროცედურა, \nრის შედეგადაც დადგინდა, რომ გადასახადის გადამხდელს არ გააჩნია სალარო და არ გამოვლენილა ნაღდი ფულის ნაშთი, რაზეც შევსებულ იქნა სალაროში ნაღდი ფულის რაოდენობის განსაზღვრის შედეგების შესახებ ოქმი. მომჩივნის მიერ წარდგენილი სააღრიცხვო პროგრამის მონაცემების მიხედვით გაირკვა, რომ 2022 წლის 26 დეკემბრის ჩამოწერის აქტის საფუძველზე, საწარმოს ჩამოწერილი აქვს სხვადასხვა დანიშნულების სამედიცინო ტესტი, ხოლო შემოსავლების სამსახურის გადასახადების ადმინისტრირების საინფორმაციო სისტემის თანახმად, კომპანიას აღნიშნულის თაობაზე საგადასახადო ორგანოსთვის არ მიუმართავს. აღნიშნულიდან გამომდინარე, საგადასახადო ორგანომ, საგადასახადო კოდექსის 73-ე მუხლის მე-9 ნაწილის შესაბამისად, შეცვალა ოპერაციის კვალიფიკაცია, რომლის შემდეგაც ჩამოწერილი სასაქონლო-მატერიალური ფასეულობები ჩაითვალა რეალიზებულად. შედეგად, მომჩივანს, საგადასახადო კოდექსის 101-ე და 154-ე მუხლების საფუძველზე, დაერიცხა საშემოსავლო გადასახადი და დაეკისრა ამავე კოდექსის 275-ე მუხლის მე-2 ნაწილით გათვალისწინებული ჯარიმა.\nშემოწმების აქტის საფუძველზე გამოიცა აუდიტის დეპარტამენტის 2023 წლის 5 დეკემბრის №30423 ბრძანება და 6 დეკემბრის №024-86 საგადასახადო მოთხოვნა. მომჩივანს დამატებით გადასახდელად განესაზღვრა 31 645 ლარი.\nაღნიშნული საგადასახადო მოთხოვნა 2023 წლის 21 დეკემბერს გასაჩივრდა შემოსავლების სამსახურში, რომელმაც 2024 წლის 12 იანვრის №242 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე, 136-ე, 61-ე, 73-ე, 101-ე, 154-ე, 145-ე, 43-ე მუხლებზე, დადგენილ ფაქტობრივ გარემოებაზე და გადასახადების ადმინისტრირების საინფორმაციო სისტემის მონაცემებზე დაყრდნობით აღნიშნავს, რომ გადასახადის გადამხდელს არ უფიქსირდება ვადაგასული ან/და გამოსაყენებლად ან შემდგომი მიწოდებისათვის უვარგისი სმფ-ს ჩამოწერის შესახებ განცხადების რეგისტრაცია. \nზემოაღნიშნულის გათვალისწინებით, შემოსავლების სამსახური განმარტავს, რომ ბუღალტრულად ჩამოწერილი სასაქონლო-მატერიალური ფასეულობების რეალიზებულად ჩათვლა, ფულადი სახსრების საწარმოს დირექტორზე გაცემულ ხელფასად განხილვა და საშემოსავლო გადასახადით დაბეგვრა განხორციელდა მართლზომიერად. ამასთან, შემოსავლების სამსახური აღნიშნავს, რომ საგადასახადო დავის ეტაპზე გადასახადის გადამხდელს არ წარუდგენია მისი არგუმენტაციის შესაბამისი იმგვარი დოკუმენტაცია/მტკიცებულება, რომელიც შეცვლიდა შემოწმებით დადგენილ ფაქტობრივ გარემოებებს და გახდებოდა შემოწმებით განსაზღვრული საგადასახადო ვალდებულებების კორექტირების საფუძველი.\nზემოხსენებულ სამართლებრივ ნორმებზე, საქმეში არსებულ მასალებსა და ფაქტობრივ გარემოებებზე დაყრდნობით, შემოსავლების სამსახურმა მიიჩნია, რომ შემოწმების მიერ საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, ხოლო წარდგენილი საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nსაკითხი აუდიტორთან შემოწმების პროცესშივე იქნა განხილული, სადაც მომჩივნის მიერ დაფიქსირდა პოზიცია, რომ „საწარმოს ძირითად საქმიანობას წარმოადგენდა სამედიცინო ტესტებით ვაჭრობა. რეალიზაცია ხდებოდა ყოველთვის სასაქონლო ზედნადების მეშვეობით იურიდიულ პირებზე და შესაბამისი საქონლის ღირებულების ანაზღაურება კლიენტების მიერ ხორციელდებოდა საბანკო ანგარიშსწორების გზით. კომპანიას არცერთხელ არ განუხორციელებია საცალო ვაჭრობა. საწარმოს ბოლო რეალიზაცია უფიქსირდება 2021 წლის მაისში. ამავე თვეში კომპანიამ სხვადასხვა მომწოდებლებს უკან დაუბრუნა პროდუქცია, ხოლო ის პროდუქცია, რომელიც ნაშთად დარჩა, დროთა განმავლობაში ან დაზიანდა ან ვადა გაუვიდა, რის შედეგადაც 2022 წლის 26 დეკემბერს მოხდა აღნიშნული ნაშთად არსებული პროდუქციის გადაყრა/განადგურება. აღნიშნული ფაქტის შესახებ ბუღალტერმა შეიტყო გვიან და ვეღარ მოხერხდა საგადასახადო ორგანოს მოწვევა, რათა დასწრებოდა განადგურება/გადაყრის პროცესს და დოკუმენტურად დაედასტურებინა აღნიშნული ფაქტი. ზემოაღნიშნული მოცემულობიდან გამომდინარე, აღნიშნული ოპერაცია წარმოადგენს დოკუმენტურად დაუდასტურებელ ხარჯს და უნდა დაიბეგროს მოგების გადასახადით“. აქედან გამომდინარე, არგუმენტებს მოკლებულია აუდიტის დეპარტამენტის პოზიცია, აღნიშნული საქონელი ჩათვლილიყო რეალიზებულად, ხოლო საქონლის ღირებულება მიღებულად და დირექტორზე ხელფასის სახით გაცემულად. მითუმეტეს რომ, საქმე გვაქვს ისეთ სპეციფიკურ სამედიცინო საქონელთან, რომლის შესყიდვაც გამორიცხულია ფიზიკური პირების მიერ, რადგან ხსენებული ტესტების უმრავლესობა საჭიროებს ლაბორატორიას, სპეციფიურ დანადგარებს და ცოდნას, რათა მოხდეს მათი სათანადოდ გამოყენება. შესაბამისად, გაუგებარია თეორიულად ვისზე შეიძლება ყოფილიყო რეალიზებულად ჩათვლილი აღნიშნული პროდუქცია.\nზემოაღნიშნულიდან გამომდინარე, მომჩივანი ითხოვს ბათილად იქნეს ცნობილი შემოსავლების სამსახურის 2024 წლის 12 იანვრის №242 ბრძანება და დაკორექტირდეს აუდიტის დეპარტამენტის 2023 წლის 6 დეკემბრის №024-86 საგადასახადო მოთხოვნა.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის შესაბამისად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nამავე მუხლის მე-4 ნაწილის მიხედვით, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს. \nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის შესაბამისად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nსაგადასახადო კოდექსის 145-ე მუხლის მე-6 ნაწილის მიხედვით, ვადაგასული ან/და გამოსაყენებლად ან შემდგომი მიწოდებისთვის უვარგისი სასაქონლო-მატერიალური ფასეულობის ჩამოწერისას გადასახადის გადამხდელი ვალდებულია საგადასახადო ორგანოს შეატყობინოს სასაქონლომატერიალური ფასეულობის ჩამოწერის (სასაქონლო-მატერიალური ფასეულობის სახეობის, რაოდენობისა და ღირებულების მითითებით) შესახებ და ჩამოწერა განახორციელოს მხოლოდ საგადასახადო ორგანოს მიერ შესაბამისი დადასტურების შემთხვევაში.\nსაქმეში არსებული მასალებით დგინდება, რომ შესამოწმებელი პერიოდის ბოლოსთვის გადასახადის გადამხდელს არ უფიქსირდება სასაქონლო-მატერიალური ფასეულობების ნაშთი. ასევე, საწარმოს 2021 წლის მაისის თვის შემდგომ არ განუხორციელებია საქონლის რეალიზაცია. საგადასახადო მონიტორინგის დეპარტამენტის ბრძანების საფუძველზე განხორციელებული სალაროში ნაღდი ფულის რაოდენობის განსაზღვრის პროცედურის შედეგად დადგინდა, რომ გადასახადის გადამხდელს არ გააჩნია სალარო. შემოწმებისას მომჩივანმა წარადგინა სააღრიცხვო პროგრამა, რომლის მიხედვით, საწარმოს, საგადასახადო ორგანოს თანხმობის გარეშე, 2022 წლის 26 დეკემბერს ჩამოწერილი აქვს სხვადასხვა დანიშნულების სამედიცინო ტესტი. აღნიშნულის გათვალისწინებით, საგადასახადო ორგანომ ჩამოწერილი სასაქონლომატერიალური ფასეულობები ჩათვალა რეალიზებულად, თანხა მიღებულად და აღნიშნული თანხა განხილული იქნა საწარმოს დირექტორზე გაცემულ ხელფასად.\nშემოსავლების სამსახურის ინფორმაციით, გადასახადების ადმინისტრირების საინფორმაციო სისტემის მონაცემების შესაბამისად, გადასახადის გადამხდელს არ უფიქსირდება ვადაგასული ან/და გამოსაყენებლად ან შემდგომი მიწოდებისათვის უვარგისი სმფ-ს ჩამოწერის შესახებ განცხადების რეგისტრაცია.\nამასთან, მომჩივანს არ წარმოუდგენია რაიმე მტკიცებულება, რაც შეცვლიდა შემოწმებით დადგენილ გარემოებებს და გახდებოდა დარიცხული თანხების კორექტირების საფუძველი.\nზემოაღნიშნული სამართლებრივი ნორმებისა და ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nდაბეგვრას დაქვემდებარებული განაცემი\nგადახდის წყაროსთან გადასახადის დაკავბის ვალდებულება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n35\n\nდოკუმენტის დათვალიერება\n\ninfohub@rs.ge",
    "title": "Document cd07e140-4f75-4295-b414-03a1894d1957"
  }
}