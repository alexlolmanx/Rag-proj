{
  "id": "25ea22a2-eaab-4f3b-949e-c04c8d2c4714",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24638/2/2025\n20 მარტი 2025\nდოკუმენტის #:\n24638/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n19 მარტი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო დეკლარაციაში/გაანგარიშებაში გადასახადის შემცირება, საგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\n№24638/2/2025\n19 მარტი 2025\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს„----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 20.02.2025 წელს განიხილა და მიიღო გადაწყვეტილება შპს „---------“ 22.01.2025 წელს რეგისტრირებულ საჩივარზე (რეგისტრაციის №24638/2/2025).\n\n\nდავის საგანი:\nდაკისრებული სანქციებისგან გათავისუფლება.\n\n\nგასაჩივრებული გადაწყვეტილება:\n1. აუდიტის დეპარტამენტის 25.12.2024 წლის №082-4 საგადასახადო მოთხოვნა;\n2. შემოსავლების სამსახურის 22.01.2025 წლის №474 ბრძანება.\n\n\nდარიცხული თანხა: 18 852,23 ლარი.\nმათ შორის:\nდღგ - 8 768\nჯარიმა - 4 365\nსაურავი - 5 719,23\n\n\nფაქტების აღწერა\nგადასახადის გადამხდელის საქმიანობაა სატრანსპორტო მომსახურების გაწევა. გადასახადის გადამხდელად რეგისტრირებულია 17.08.2010 წელს, ხოლო დღგ-ის გადამხდელად - 6.09.2017 წელს. \nშემოსავლების სამსახურის აუდიტის დეპარტამენტის მიერ ჩატარდა გადასახადის გადამხდელის საქმიანობის თემატური კამერალური საგადასახადო შემოწმება -------, -------, --------, --------- ანგარიშ-ფაქტურების საფუძველზე 2021 წლის აპრილის, ივლისის და 2023 წლის სექტემბრის პერიოდების დღგ-ის დეკლარაციებში მიღებული ჩათვლის სისწორის დადგენის მიზნით.\nშემოწმების შედეგები აისახა აუდიტის დეპარტამენტის 17.12.2024 წლის საგადასახადო შემოწმების აქტში, რომლის თანახმადაც გადამხდელს უფიქსირდებოდა ჩათვლაზე წარდგენილი და 2021 წლის ივლისის თვის და 2023 წლის სექტემბრის დღგ-ის ყოველთვიური დეკლარაციების მიხედვით საბოლოო ანგარიშ-ფაქტურებით (------- და -------) გაუნაშთავი ავანსის (-------- და --------) ანგარიშ-ფაქტურები. შესაბამისად გადამხდელის მიერ დეკლარირებულსა (18 014 ლარი) და შემოწმებით დადგენილ (9 245 ლარი) დღგ-ის ჩასათვლელ თანხებს შორის სხვაობა განისაზღვრა 8 768 ლარის ოდენობით, აღნიშნულიდან გამომდინარე საწარმოს შესაბამის პერიოდებში შეუმცირდა დღგ-ის ჩასათვლელი თანხა. საზოგადოებას დაერიცხა დამატებული ღირებულების გადასახადი და დაეკისრა ჯარიმა საგადასახადო კოდექსის 275-ე მუხლის მე-2 ნაწილით.\nშემოწმების აქტის საფუძველზე 24.12.2024 წელს გამოიცა აუდიტის დეპარტამენტის №27045 ბრძანება და გადამხდელს წარედგინა 25.12.2024 წლის №082-4 საგადასახადო მოთხოვნა, აღნიშნული გასაჩივრდა შემოსავლების სამსახურში, რომლის 22.01.2025 წლის №474 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური განმარტავს, რომ გადასახადის გადამხდელის კეთილსინდისიერება უკავშირდება მის მიერ დაშვებულ შეცდომას, გადამხდელი კეთილსინდისიერია იმ შემთხვევაში თუ სამართალდარღვევა გამოწვეულია მის მიერ დაშვებული შეცდომით (არცოდნით). კეთილსინდისიერება გულისხმობს პირის სუბიექტურ დამოკიდებულებას მის მიერ ჩადენილი ქმედებისადმი. პირი მოქმედებს საპატიებელი შეცდომის პირობებში ანუ მან არ იცოდა, რომ ჩადიოდა აკრძალულ ქმედებას (სამართალდარღვევას). საგადასახადო კოდექსის 269-ე მუხლის მე-7 ნაწილის მიზანია საგადასახადო პასუხისმგებლობისგან გაათავისუფლოს პირი, რომელიც სამართლებრივი შეცდომის არეალში მოქმედებდა, რადგან სამართლებრივი შეცდომის დროს პირი არასწორად აფასებს ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს.\nშემოსავლების სამსახური მიუთითებს ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციების მიმართ შემოსავლების სამსახურს მიზანშეწონილად არ მიაჩნია საქართველოს საგადასახადო კოდექსის 269-ე მუხლის მე-7 ნაწილის გამოყენება. \n\n\nმომჩივნის არგუმენტაცია\nშემოწმებისას აღმოჩნდა, რომ 2021 წლის ივლისის თვის დღგ-ის დეკლარაციაში, ჩათვლილი იყო (ფაქტურა --------) 8721.23 ლარი დღგ, აღნიშნული დღგ ასევე ჩათვლილი იყო 2021 წლის აპრილის თვეში ავანსის ფაქტურით (ფაქტურა --------) და 2021 წლის სექტემბრის თვეში შეცდომით მოხდა დღგ-ის განმეორებით ჩათვლა, ნაცვლად ავანსის ფაქტურასთან დაწყვილებისა. იგივე შეცდომაა დაშვებული 2023 წლის სექტემბრის თვეში 47,78 ლარის დღგ-ზე (ფაქტურა ---------), რომელიც უკვე ჩათვლილი იყო როგორც ავანსის დღგ (ფაქტურა ---------) არასწორად მიღებული დღგ-ის ჩათვლის მიზეზი არის მხოლოდ მექანიკური შეცდომა და კომპანიის მხრიდან ადგილი არ ჰქონია გადასახადებისგან თავის არიდებას. კომპანია აცნობიერებს, რომ მსგავსი ხარვეზი შემოსავლების სამსახურის მხრიდან მარტივი აღმოსაჩენია და ვერ დაიმალება.\nბოლო ერთი წელი კომპანიას ფაქტიურად არ აქვს შემოსავალი და მიუხედავად იმისა, რომ აცნობიერებენ არასწორად ჩათვლილი დღგ გადასახდელი აქვთ, მათთვის მტკივნეულია ამ დღგ-ის გადახდა მიმდინარე პერიოდში. 2021 წელში კომპანია იყო აქტიური და იმ პერიოდში აღნიშნული დღგ-ის გადახდა არ გაუჭირდებოდა, მაგრამ ახლა, კომპანიისთვის მძიმე ტვირთია. მომჩივანი ითხოვს კომპანიის მდგომარეობის გათვალისწინებას და დაშვებული შეცდომებით გამოწვეული სანქციებისგან კომპანიის გათავისუფლებას, ხოლო გადასახადზე საგადასახადო გრაფიკის გაფორმებას. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 272-ე მუხლის პირველი ნაწილის თანახმად, საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის.\nსაგადასახადო კოდექსის 275-ე მუხლის მე-2 ნაწილის თანახმად, საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, იწვევს დაჯარიმებას შემცირებული გადასახადის თანხის 50 პროცენტის ოდენობით.\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nმომჩივანი არ დავობს დარიცხვის მართლზომიერებაზე, არ უარყოფს სამართალდარღვევის ჩადენის ფაქტს, მაგრამ მიაჩნია, რომ აღნიშნული გამოწვეულია გადასახადის გადამხდელის შეცდომით, რასაც საბჭო ვერ გაიზიარებს, ვინაიდან გადამხდელის არგუმენტი, რომ შეცდომა გამოწვეული იყო ადამიანური ფაქტორით, არ წარმოადგენს კომპანიისთვის საპატიო გარემოებას საგადასახადო კანონმდებლობით გათვალისწინებული მოთხოვნების არაჯეროვნად შესრულებისთვის.\nსაბჭო ყურადღებას ამახვილებს იმ გარემოებაზე, რომ მომჩივნის მიერ არ არის წარმოდგენილი რაიმე საფუძვლიანი არგუმენტი იმის დასადასტურებლად, რომ სამართალდარღვევა გამოწვეული იყო მისი შეცდომით/არცოდნით და მიაჩნია, რომ განსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელის მიერ ჩადენილი სამართალდარღვევა გამოწვეულია მისი შეცდომით/არცოდნით და შესაბამისად, მიიჩნევს, რომ არ არსებობს დაკისრებული სანქციებისგან საგადასახადო კოდექსის 269-ე მუხლის მე-7 ნაწილის შესაბამისად, მომჩივნის გათავისუფლების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავითაღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაგადასახადო დეკლარაციაში/გაანგარიშებაში გადასახადის შემცირება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n27\n\nდოკუმენტის დათვალიერება\n\ninfohub@rs.ge",
    "title": "Document 25ea22a2-eaab-4f3b-949e-c04c8d2c4714"
  }
}