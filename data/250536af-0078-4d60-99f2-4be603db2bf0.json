{
  "id": "250536af-0078-4d60-99f2-4be603db2bf0",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21267/2/2023\n04 აპრილი 2024\nდოკუმენტის #:\n21267/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n03 აპრილი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nგანაწილებული მოგება, დივიდენდების დაბეგვრა გადახდის წყაროსთან, გადახდის წყაროსთან გადასახადის დაკავების წესი, საქონლის მიწოდება, დღგ-ის გადამხდელად რეგისტრაცია, დღგ-ისათვის გათვალისწინებული მოთხოვნების დარღვევა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№21267/2/2023 \n03 აპრილი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 8.02.2024 წელს განიხილა და მიიღო გადაწყვეტილება შპს „----------“ 8.11.2023 წელს რეგისტრირებულ საჩივარზე (რეგისტრაციის №21267/2/2023).\n\n\nდავის საგანი:\n1. დამფუძნებელზე გადაცემული ქონების, საწარმოს საწესდებო კაპიტალიდან გატანის თარიღისათვის არსებული ღირებულებით დღგ-ით დასაბეგრი ბრუნვის გაზრდა და დღგ-ის გადამხდელად სავალდებულო რეგისტრაციის ვალდებულების წარმოშობა;\n2. საწარმოს საწესდებო კაპიტალში შენატანის უკან დაბრუნების მომენტსა და შენატანის განხორციელების მომენტისათვის ქონების საბაზრო ღირებულებებს შორის სხვაობის მოგებისა და საშემოსავლო გადასახადებით დაბეგვრა. \n\n\nგასაჩივრებული გადაწყვეტილება:\n1. აუდიტის დეპარტამენტის 28.07.2023 წლის საგადასახადო შემოწმების აქტი;\n2. აუდიტის დეპარტამენტის 1.08.2023 წლის №18841 ბრძანება;\n3. აუდიტის დეპარტამენტის 2.08.2023 წლის №081-154 საგადასახადო მოთხოვნა;\n4. შემოსავლების სამსახურის 11.10.2023 წლის №25161 ბრძანება.\n\n\nდარიცხული თანხა: 230 309.66 ლარი.\nმათ შორის:\nგადასახადი - 155 131\nდღგ - 122 949\nმოგების გადასახადი - 25 077\nსაშემოსავლო გადასახადი - 7 105\nჯარიმა - 50 244\nსაურავი - 24 934.66\n\n\nპროცედურული გარემოებები\nგადასახადის გადამხდელის საქმიანობაა საკუთრებაში არსებული ფართის იჯარით გაცემა. \nიურიდიული პირის საწესდებო კაპიტალში შენატანის დაბრუნების საფუძველზე წარმოშობილი საგადასახადო ვალდებულებების დეკლარირების სისწორის განსაზღვრის მიზნით აუდიტის დეპარტამენტის მიერ ჩატარდა კომპანიის საქმიანობის 1.01.2020 წლიდან 1.06.2023 წლამდე საანგარიშო პერიოდების კამერალური საგადასახადო შემოწმება. \nსაგადასახადო შემოწმების შედეგები აისახა 28.07.2023 წლის საგადასახადო შემოწმების აქტში, რაზეც გამოიცა 1.08.2023 წლის №18841 ბრძანება და 2.08.2023 წლის №081-154 საგადასახადო მოთხოვნა.\nაღნიშნული აქტები 4.09.2023 წელს გასაჩივრდა შემოსავლების სამსახურში, რომლის 11.10.2023 წლის №25161 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები:\n1. დამფუძნებელზე გადაცემული ქონების, საწარმოს საწესდებო კაპიტალიდან გატანის თარიღისათვის არსებული ღირებულებით დღგ-ით დასაბეგრი ბრუნვის გაზრდა და დღგ-ის გადამხდელად სავალდებულო რეგისტრაციის ვალდებულების წარმოშობა\nფაქტების აღწერა/დარიცხვის საფუძვლები\nკომპანიის დამფუძნებელმა და 100% წილის მესაკუთრემ 2019 წლის ოქტომბრის თვეში გაზარდა კომპანიის კაპიტალი კომერციული ფართის კაპიტალში შეტანის გზით, კერძოდ, შეტანილი იყო უძრავი ქონება, რომელიც მდებარეობს ---------- (ს.კ. ----------). აღნიშნული ფართი 2022 წლის აგვისტოს თვეში გამოტანილი იქნა საწესდებო კაპიტალიდან და დარეგისტრირდა ისევ, კომპანიის დამფუძნებელსა და 100% წილის მესაკუთრის სახელზე, რაც დასტურდება საჯარო რეესტრის ამონაწერებით.\nშემოსავლების სამსახურის უფლებამოსილი თანამშრომლის მიერ შემოწმების პროცესში ჩატარდა ქონების შეფასება. შესაბამისი დასკვნით კაპიტალიდან გატანის თარიღისათვის ქონების ღირებულება შეადგენდა 806 000 ლარს (დღგ-ის ჩათვლით).\nსაწარმოს დღგ-ით დასაბეგრი ბრუნვა გაიზარდა 2022 წლის აგვისტოში დამფუძნებელზე გადაცემული ქონების ღირებულებით. გადამხდელს დაერიცხა დღგ და ვინაიდან არ იყო რეგისტრირებული დღგ-ის გადამხდელად, დღგ-ის გადამხდელად რეგისტრაციის გარეშე საქმიანობისთვის დაეკისრა ჯარიმა საგადასახადო კოდექსის 282-ე მუხლის პირველი ნაწილით.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური აღნიშნავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე თუ რა ნაწილში იქნა საგადასახადო ვალდებულებები განსაზღვრული არამართლზომიერად და დავის წარმოების პროცესშიც არ აქვს წარდგენილი მისი არგუმენტების შესაბამისი რაიმე მტკიცებულებები, რომლებიც შეცვლიდა საგადასახადო შემოწმების აქტით დადგენილ ფაქტობრივ გარემოებებს.\nსაკანონმდებლო ნორმების და დადგენილი ფაქტობრივი გარემოებების გათვალისწინებით, შემოსავლების სამსახურს მიაჩნია, რომ შემოწმების შედეგად საგადასახადო ვალდებულებების განსაზღვრა განხორციელდა მართლზომიერად, გადასახადის გადამხდელის საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nშემოწმების აქტში მითითებული საგადასახადო კოდექსის 161-ე მუხლის პირველი ნაწილის „ე“ ქვეპუნქტი, თავისი ციტირებით ეკუთვნის 2021 წლის იანვრამდე მოქმედ დღგ-ის რეგულაციებს, სადაო დღგ-ით დასაბეგრი ოპერაცია კი განხორციელებულია 2022 წლის აგვისტოში და ამ ოპერაციაზე უნდა ვრცელდებოდეს 2021 წლის 1 იანვრის შემდგომ მოქმედი საგადასახადო წესები, კერძოდ:\n- კომპანიის კაპიტალიდან დამფუძნებლის მიერ ქონების გამოტანა ეს არის უსასყიდლო მიწოდება და საქონლის უსასყიდლო მიწოდება კომპანიისათვის არ ითვლება დღგ-ით დასაბეგრ ოპერაციად, ვინაიდან მას ამ საქონლის მიღებისას თავის დროზე ჩათვლა არც სრულად და არც ნაწილობრივ არ მიუღია;\n- საგადასახადო კოდექსის 160-ე მუხლის მე-3 ნაწილის „ა“ ქვეპუნქტის თანახმად, საქონლის მიწოდებად განიხილება დასაბეგრი პირის მიერ საქონლის უსასყიდლოდ მიწოდება, თუ მას ამ საქონელზე ან მასზე გაწეულ ხარჯზე დღგ სრულად ან ნაწილობრივ აქვს ჩათვლილი ან ამავე მუხლის „გ“ ქვეპუნქტის თანახმად, დასაბეგრი პირის მიერ საქონლის მიწოდება მისი დაქირავებული პირის პირადი სარგებლობისთვის ან მიწოდება/გამოყენება საკუთარი საქმიანობის მიზნისგან განსხვავებული მიზნით, თუ მას ამ საქონელზე ან მასზე გაწეულ ხარჯზე დღგ სრულად ან ნაწილობრივ აქვს ჩათვლილი;\n- ამასთან, გასათვალისწინებელია, რომ დღგ-ის ახალი რეგულაციებით, ქონების საბაზრო ფასი აღარ არის აქტუალური. აღნიშნულიდან გამომდინარე, დღგ-ის ნაწილში განხორციელებული დარიცხვა საკანონმდებლო საფუძველს არის მოკლებული და სრულიად გასაუქმებელია.\nშემოსავლების სამსახური სადავო ბრძანებაში ეყრდნობა საგადასახადო კოდექსის 160-ე მუხლის მე3 ნაწილის „ვ“ ქვეპუნქტს, რომლის მიხედვითაც ანაზღაურების სანაცვლოდ საქონლის მიწოდებად თურმე განიხილება საწარმოს ან ამხანაგობის მიერ პარტნიორისთვის ან ამხანაგობის წევრისთვის, წილის სანაცვლოდ საქონლის საკუთრებაში გადაცემა.\nგაუგებარია, გასაჩივრებულ ოპერაციაში 100%-იანი წილის მქონე პარტნიორს, რომელსაც გამოაქვს მის მიერვე შეტანილი ქონება კაპიტალიდან, კაპიტალის შემცირების გზით ისე, რომ მისი წილი კომპანიაში არ იცვლება და ისევ 100% რჩება, რის სანაცვლოდ შეიძლება გაეტანა ქონება? აღნიშნული საკითხის დავების სამსახურში ასეთი არასწორი ინტერპრეტაციის გამო, გასაჩივრების პროცედურებთან პარალელურ რეჟიმში კომპანიამ წერილობით მიმართა შემოსავლების სამსახურს: „დამფუძნებელმა კაპიტალში შეიტანა 200 000 ლარის ღირებულების უძრავი ქონება 2019 წელს. საგადასახადო კოდექსის თანახმად აღნიშნული ოპერაცია გადამხდელმა განიხილა კაპიტალში უძრავი ქონების შეტანად და არ დაბეგრა დღგ-ით. 2022 წელს განახორციელა იგივე ქონების კაპიტალიდან გატანა (სასყიდლის გარეშე და ქონების ღირებულება შეადგენდა ისევ 200 000 ლარს). აღნიშნული ოპერაცია დღგ-ის მიზნებისთვის როგორ განიხილება, სასყიდლიან თუ უსასყიდლო მიწოდებად. აღსანიშნავია, რომ აღნიშნულ ქონებაზე დღგ-ის ჩათვლა არც ფიზიკურ პირს და არც იურიდიულ პირს არ განუხორციელებიათ. კომპანიის აზრია, რომ ვინაიდან კაპიტალიდან გამოტანა ხდება უსასყიდლოდ და დღგ-ის ჩათვლა მიღებისას არ განხორციელებულა, 2021 წლის შემდგომი რეგულაციებით დღგ-ის მიზნებისთვის უნდა ითვლებოდეს უსასყიდლოდ მიწოდებად და არ უნდა გადიოდეს დღგ-ით დასაბეგრ ოპერაციაში. ამასთან გასათვალისწინებელია, რომ ქონების კაპიტალში შეტანა და კაპიტალიდან გატანა განხორციელდა ერთი და იგივე ფიზიკური პირის მიერ და ქონების თავდაპირველი მფლობელი, ასევე კომპანიის თავდაპირველი მფლობელი არ შეცვლილა“.\nშემოსავლების სამსახურის მიერ მომზადებული პასუხით იკითხება, რომ ვინაიდან ქონების კაპიტალში შეტანა განხორციელდა 2019 წელს, 2021 წლის 1 იანვრამდე მოქმედი რეგულაციებით, მას უნდა მიეღო ჩათვლა და წერილის ავტორმა ჩათვალა, რომ ვინაიდან აქტივის მიმღებს ჰქონდა ჩათვლის მიღების უფლება, 2021 წლის 1 იანვრის შემდგომ მიწოდებისას ასეთი მიწოდება უნდა დაიბეგროს დღგ-ით. \nამასთან, სამწუხაროდ აღნიშნული წერილის ავტორიც მიიჩნევს, რომ 2021 წლის 1 იანვრის შემდგომ განხორციელებული ოპერაცია (კაპიტალიდან ქონების გამოტანა, კაპიტალის შემცირების გზით), თურმე განიხილება ანაზღაურების სანაცვლოდ ქონების მიწოდებად. კიდევ ერთხელ აღსანიშნია, რომ არანაირი ანაზღაურების სანაცვლოდ არ ხდება ქონების მიწოდება, 100% იანი წილის მქონე პარტნიორი, რომელსაც გამოაქვს მის მიერვე შეტანილი ქონება კაპიტალიდან, კაპიტალის შემცირების გზით ისე, რომ მისი წილი კომპანიაში არ იცვლება და ისევ 100% რჩება, არ წარმოადგენს წილის სანაცვლოდ ქონების მიწოდებას.\nწერილის ავტორი ამასთანავე აპელირებს იმაზე, რომ აქტივის მიმღებს უნდა მიეღო ჩათვლა 2019 წელს, მაშინ თუ შემოწმებაც ამაზე აპელირებდა და ამიტომ დაარიცხა დღგ სრულ საბაზრო ღირებულებაზე, შემოწმებას ადვილად შეეძლო ენახა, რომ კაპიტალში შეტანისას კომპანიას ჩათვლა არ მიუღია და თუ კომპანიას ჩათვლა არ მიუღია, მაშინ კაპიტალიდან გატანისას ეს ოპერაცია ამ კომპანიას მიწოდებად არ უნდა ჩაეთვალოს. ამასთან, კომპანია არ ყოფილა დღგ-ის გადამხდელად რეგისტრირებული და მხოლოდ 24.08.2022 წლიდან დაარეგისტრირა შემოსავლების სამსახურმა დღგ-ის გადამხდელად შემოწმების შედეგად.\nაღნიშნულიდან გამომდინარე, შემოსავლების სამსახურის პოზიცია არის საკანონმდებლო საფუძველს მოკლებული და საბჭო მიიღებს სწორ და სამართლიან გადაწყვეტილებას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის მიხედვით, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\nსაგადასახადო კოდექსის 159-ე მუხლის პირველის ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nსაგადასახადო კოდექსის 160-ე მუხლის მე-3 ნაწილის „ვ“ ქვეპუნქტის თანახმად, ანაზღაურების სანაცვლოდ, საქონლის მიწოდებად ასევე განიხილება საწარმოს ან ამხანაგობის მიერ, შესაბამისად, პარტნიორისთვის ან ამხანაგობის წევრისთვის, წილის სანაცვლოდ საქონლის საკუთრებაში გადაცემა.\nსაგადასახადო კოდექსის 163-ე მუხლის პირველი ნაწილის თანახმად, საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\nსაგადასახადო კოდექსის 164-ე მუხლის მე-2 ნაწილის „ბ“ ქვეპუნქტის თანახმად, ამ კოდექსის 160-ე მუხლის მე-3 ნაწილის „ვ“ და „თ“ ქვეპუნქტებით გათვალისწინებულ შემთხვევებში, დღგ-ით დასაბეგრი თანხა არის საქონლის საბაზრო ფასი, დღგ-ის გარეშე.\nსაგადასახადო კოდექსის 165-ე მუხლის პირველი და მე-2 ნაწილების თანახმად:\n1. დასაბეგრი პირი, თუ ამ კოდექსით სხვა რამ არ არის გათვალისწინებული, ვალდებულია მის მიერ ნებისმიერი უწყვეტი 12 კალენდარული თვის განმავლობაში განხორციელებული დღგ-ით დასაბეგრი საქონლის მიწოდების/მომსახურების გაწევის ოპერაციების ჯამური თანხის 100 000 ლარისთვის გადაჭარბების დღიდან, არაუგვიანეს 2 სამუშაო დღეში დღგ-ის გადამხდელად რეგისტრაციის მიზნით, მიმართოს საგადასახადო ორგანოს.\n2. დასაბეგრ პირს დღგ-ის გამოანგარიშების და გადახდის ვალდებულება წარმოეშობა ამ მუხლის პირველი ნაწილით გათვალისწინებული დასაბეგრი ოპერაციის განხორციელების მომენტიდან (ამ ოპერაციის ჩათვლით), რომლის მიხედვითაც დასაბეგრი ოპერაციების ჯამურმა თანხამ 100 000 ლარს გადააჭარბა.\nმომჩივანი მიუთითებს, რომ შემოწმების აქტში მითითებული საგადასახადო კოდექსის 161-ე მუხლის პირველი ნაწილის „ე“ ქვეპუნქტი, თავისი ციტირებით ეკუთვნის 2021 წლის იანვრამდე მოქმედ დღგ-ის რეგულაციებს, სადავო დღგ-ით დასაბეგრი ოპერაცია კი განხორციელებულია 2022 წლის აგვისტოში და ამ ოპერაციაზე უნდა ვრცელდებოდეს 2021 წლის 1 იანვრის შემდგომ მოქმედი საგადასახადო წესები. კომპანიის კაპიტალიდან დამფუძნებლის მიერ ქონების გამოტანა ეს არის უსასყიდლო მიწოდება და საქონლის უსასყიდლო მიწოდება კომპანიისათვის არ ითვლება დღგ-ით დასაბეგრ ოპერაციად. შემოსავლების სამსახური სადავო ბრძანებაში ეყრდნობა საგადასახადო კოდექსის 160-ე მუხლის მე-3 ნაწილის „ვ“ ქვეპუნქტს, აღსანიშნია, რომ არანაირი ანაზღაურების სანაცვლოდ არ ხდება ქონების მიწოდება, 100% იანი წილის მქონე პარტნიორი, რომელსაც გამოაქვს მის მიერვე შეტანილი ქონება კაპიტალიდან, კაპიტალის შემცირების გზით ისე, რომ მისი წილი კომპანიაში არ იცვლება და ისევ 100% რჩება, არ წარმოადგენს წილის სანაცვლოდ ქონების მიწოდებას.\nშემოწმებით დადგენილია და სადავოს არ წარმოადგენს, რომ კომპანიის დამფუძნებელმა და 100% წილის მესაკუთრემ 2019 წლის ოქტომბრის თვეში გაზარდა კომპანიის კაპიტალი კომერციული ფართის კაპიტალში შეტანის გზით, ხოლო აღნიშნული ფართი 2022 წლის აგვისტოს თვეში გატანილია საწესდებო კაპიტალიდან და დარეგისტრირდა ისევ კომპანიის დამფუძნებელსა და 100% წილის მესაკუთრის სახელზე. \nაღნიშნული გარემოებებიდან და მხარეთა არგუმენტებიდან გამომდინარე, საბჭო იზიარებს შემოსავლების სამსახურის პოზიციას, რომ საგადასახადო კოდექსის 160-ე მუხლის მე-3 ნაწილის „ვ“ ქვეპუნქტზე მითითებით მართებულად განხორციელდა საწარმოს დღგ-ით დასაბეგრი ბრუნვის გაზრდა 2022 წლის აგვისტოში დამფუძნებელზე გადაცემული ქონების ღირებულებით. ამდენად, არ არსებობს ამ ნაწილში მომჩივნის არგუმენტის გათვალისწინების და საჩივრის დაკმაყოფილების საფუძველი. \n\n\n2. საწარმოს საწესდებო კაპიტალში შენატანის უკან დაბრუნების მომენტსა და შენატანის განხორციელების მომენტისათვის ქონების საბაზრო ღირებულებებს შორის სხვაობის მოგებისა და საშემოსავლო გადასახადებით დაბეგვრა\nფაქტების აღწერა/დარიცხვის საფუძვლები\nშემოსავლების სამსახურის უფლებამოსილი თანამშრომლის მიერ, შემოწმების პროცესში ჩატარდა ქონების შეფასება. შესაბამისი დასკვნით ქონების კაპიტალში შეტანის თარიღისთვის ღირებულება შეადგენდა 671 000 ლარს, ხოლო კაპიტალიდან გატანის მომენტში 806 000 ლარს.\nსაგადასახადო კოდექსის მე-8 მუხლის მე-12 ნაწილის, 96-ე, 97-ე, 981 , 130-ე და 154-ე მუხლების გათვალისწინებით, კაპიტალიდან შენატანის უკან დაბრუნების მომენტისა და კაპიტალში შენატანის განხორციელების მომენტისთვის ქონების საბაზრო ღირებულებებს შორის სხვაობა დაიბეგრა მოგებისა და საშემოსავლო გადასახადებით. მომჩივანს ასევე, დაეკისრა ჯარიმა საგადასახადო კოდექსის 275-ე მუხლის მიხედვით.\n\n\nშემოსავლების სამსახურის გადაწყვეტილების შინაარსი\nგადაწყვეტილების შინაარს მოიცავს პირველი დავის საგანი.\n\n\nმომჩივნის არგუმენტაცია\nშემოსავლების სამსახურის უფლებამოსილი პირის მიერ მოხდა ქონების შეფასება 2019 წლის ოქტომბრის მდგომარეობით და 2022 წლის აგვისტოს მდგომარეობით და გამოყვანილი სხვაობა შეადგენს 130 000 ლარს. საბაზრო ფასთან დაკავშირებით მნიშვნელოვანია საგადასახადო კოდექსის 202-ე მუხლის 41 ნაწილის „ბ“ ქვეპუნქტის ჩანაწერი, რომლის მიხედვითაც, ამავე მუხლით გათვალისწინებული ქონების საბაზრო ფასით შეფასების შემთხვევაში, პირი ვალდებულია შესაბამისი დასაბეგრი ქონების მიმართ აღნიშნული საბაზრო ფასი გამოიყენოს შემდგომი 3 საგადასახადო წლის განმავლობაში. შესაბამისად არასწორი იყო და ვერ დაეთანხმება შემმოწმებლის ქმედებას იმასთან დაკავშირებით, რომ მან 2019 წლის ოქტომბრის მდგომარეობით შეფასებული ქონება 2022 წლის აგვისტოში კვლავ ააფასა. \nმეორეც, დამფუძნებელმა მითითებულ პერიოდში კაპიტალიდან გამოიტანა ზუსტად იგივე ქონება, რაც შეტანილი ქონდა და ამ ქონებას თავად, როგორც ფიზიკური პირი ისე იყენებს ეკონომიკური საქმიანობისათვის (გასცემს იჯარით). ეს არის თავის დროზე გაწეული „განაცემი“ საგადასახადო კოდექსის მე-8 მუხლის მე-12 ნაწილის მიხედვით და არა „გადახდა“, და ეს განაცემი ზუსტად იგივეა რაც შემდგომ მან გაიტანა კაპიტალიდან. აღნიშნული მუხლის ჩანაწერებით, აღნიშნულ ოპერაციაში არ არსებობს ფასთა შორის სხვაობა და შესაბამისად გადამხდელს არ უნდა დარიცხვოდა არც მოგების გადასახადი და არც დივიდენდის 5%. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 97-ე მუხლის პირველი ნაწილის „ა“ ქვეპუნქტის თანახმად, რეზიდენტი საწარმოს (გარდა ამ მუხლის მე-2 და მე-8−91 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია: განაწილებული მოგება\nსაგადასახადო კოდექსის 981 მუხლის პირველი ნაწილის თანახმად, განაწილებული მოგება არის მოგება, რომელიც საწარმოს მიერ მის პარტნიორზე დივიდენდის სახით, ფულადი ან არაფულადი ფორმით ნაწილდება.\nსაგადასახადო კოდექსის 130-ე მუხლის პირველი ნაწილის შესაბამისად, რეზიდენტი საწარმოს მიერ ფიზიკური პირისთვის, არასამეწარმეო (არაკომერციული) იურიდიული პირისთვის ან არარეზიდენტი საწარმოსთვის გადახდილი დივიდენდები იბეგრება გადახდის წყაროსთან გადასახდელი თანხის 5 პროცენტიანი განაკვეთით.\nსაგადასახადო კოდექსის 154-ე მუხლის პირველის ნაწილის „ზ“ ქვეპუნქტის მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, კერძოდ რეზიდენტი საწარმო, რომელიც პირს უხდის დივიდენდს.\nსაგადასახადო კოდექსის მე-8 მუხლის მე-12 ნაწილის თანახმად, დივიდენდი – აქციონერის/მოწილის მიერ აქციებიდან ან უფლებებიდან (წილებიდან) მიღებული (მათ შორის, პრივილეგირებული აქციებიდან პროცენტის სახით მიღებული) ნებისმიერი შემოსავალი, რომელიც მიიღება მოგების განაწილების შედეგად და რომელსაც იურიდიული პირი უნაწილებს აქციონერებს/მოწილეებს, კაპიტალში მათი კუთვნილი აქციების/უფლებების პროპორციულად ან პროპორციის დაცვის გარეშე; რეპო შეთანხმების, ფასიანი ქაღალდების გასესხებისა და ფინანსური გირავნობის შემთხვევაში გამყიდველის/გამსესხებლის მიერ მყიდველისგან/მსესხებლისგან მიღებული საკომპენსაციო თანხა, რომელიც არის ასეთი გარიგების მოქმედების პერიოდში ფასიანი ქაღალდებიდან რეალურად მიღებული დივიდენდი.\nმომჩივანი განმარტავს, რომ საბაზრო ფასთან დაკავშირებით მნიშვნელოვანია საგადასახადო კოდექსის 202-ე მუხლის 41 ნაწილის „ბ“ ქვეპუნქტის ჩანაწერი, რომლის მიხედვითაც, ამავე მუხლით გათვალისწინებული ქონების საბაზრო ფასით შეფასების შემთხვევაში, პირი ვალდებულია შესაბამისი დასაბეგრი ქონების მიმართ აღნიშნული საბაზრო ფასი გამოიყენოს შემდგომი 3 საგადასახადო წლის განმავლობაში. შესაბამისად, არასწორია შემმოწმებლის ქმედება იმასთან დაკავშირებით, რომ მან 2019 წლის ოქტომბრის მდგომარეობით შეფასებული ქონება 2022 წლის აგვისტოში კვლავ ააფასა. მეორეც, ეს არის თავის დროზე გაწეული „განაცემი“ საგადასახადო კოდექსის მე-8 მუხლის მე-12 ნაწილის მიხედვით და არა „გადახდა“, და ეს განაცემი ზუსტად იგივეა რაც შემდგომ მან გაიტანა კაპიტალიდან. აღნიშნული მუხლის ჩანაწერებით, აღნიშნულ ოპერაციაში არ არსებობს ფასთა შორის სხვაობა და შესაბამისად გადამხდელს არ უნდა დარიცხვოდა არც მოგების გადასახადი და არც დივიდენდის 5%.\nაღნიშნული გარემოებებიდან და მხარეთა არგუმენტებიდან გამომდინარე, საბჭოს მიაჩნია, რომ კაპიტალიდან შენატანის უკან დაბრუნების მომენტისა და კაპიტალში შენატანის განხორციელების მომენტისთვის ქონების საბაზრო ღირებულებებს შორის სხვაობის დაბეგვრა მოგებისა და საშემოსავლო გადასახადებით მართებულია და არ არსებობს ამ ნაწილში საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდივიდენდების დაბეგვრა გადახდის წყაროსთან\nდივიდენდი\nსაქონლის მიწოდება/მომსახურების გაწევა\nდღგ-ის გადამხდელად რეგისტრაციის გარეშე საქმიანობა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n382\n\nდოკუმენტის დათვალიერება\n\ninfohub@rs.ge",
    "title": "Document 250536af-0078-4d60-99f2-4be603db2bf0"
  }
}