{
  "id": "8958cfdb-6e89-4fb0-a995-e917c75a8204",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19479/2/2023\n08 ივნისი 2023\nდოკუმენტის #:\n19479/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n18 მაისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nსაგადასახადო მონიტორინგის დეპარტამენტი\nსაკანონმდებლო ნორმა:\nსაქონლის დოკუმენტების გარეშე ტრანსპორტირება, რეალიზაცია და აღურიცხველობა, დავის განმხილველი ორგანოს გადაწყვეტილება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№19479/2/2023\n18.05.2023 \n\n\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\n\n\nმომჩივანი:----- -----------ე (ს/ნ ---------------) \nმოპასუხე: საგადასახადო მონიტორინგის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 18.05.2023 წელს განიხილა და მიიღო გადაწყვეტილება ------ ------ის 22.04.2023 წელს რეგისტრირებულ საჩივარზე (რეგისტრაციის №19479/2/2023). \n\n\nდავის საგანი: \nშემოსავლების სამსახურის 17.03.2022 წლის №6694 ბრძანების აღსრულების შედეგები. \n\n\nგასაჩივრებული გადაწყვეტილება: \n1. საგადასახადო მონიტორინგის დეპარტამენტის 24.01.2023 წლის №047-1 საგადასახადო მოთხოვნა;\n2. საგადასახადო მონიტორინგის დეპარტამენტის 24.01.2023 წლის №047-2 საგადასახადო მოთხოვნა;\n3. საგადასახადო მონიტორინგის დეპარტამენტის 23.01.2023 №772 ბრძანება;\n4. შემოსავლების სამსახურის 30.03.2023 წლის №6441 ბრძანება.\n\n\nდარიცხული თანხა: \nჯარიმა -13 123 ლარი (286-ე მუხლის მე-9 ნაწილი).\nჯარიმა -3 303 ლარი (286-ე მუხლის მე-4 ნაწილი).\n\n\nფაქტების აღწერა/დარიცხვის საფუძვლები \nმომჩივნის საქმიანობის სფეროს წარმოადგენს სურსათის და საყოფაცხოვრებო ქიმიის შეძენარეალიზაცია. საგადასახადო მონიტორინგის დეპარტამენტის 23.07.2021 წლის N20348 ბრძანების საფუძველზე საგადასახადო მონიტორინგის მიერ ჩატარდა მომჩივნის სასაქონლო–მატერიალური ფასეულობების ინვენტარიზაცია. ფაქტიური და ბუღალტრული მონაცემების ურთიერთშედარებისას გამოვლენილმა სასაქონლო–მატერიალურ ფასეულობათა დანაკლისმა პირვანდელი ღირებულებით შეადგინა 99 908,25 ლარი, ხოლო საბაზრო ღირებულებით – 146 605,36 ლარი (46,74 % ფასნამატის გათვალისწინებით). ასევე გამოვლინდა აღურიცხავი სასაქონლო-მატერიალური ფასეულობები (ზედმეტობა) საბაზრო ფასებით - 7 191.66 ლარი. გამოვლენილ საგადასახადო სამართალდარღვევებზე შედგენილ იქნა საგადასახადო სამართალდარღვევის ოქმები N CB1266893 და N CB1266896. \nაღნიშნული ოქმები გასაჩივრდა შემოსავლების სამსახურში, რომელის 17.03.2022 წლის №6694 ბრძანებით ნაწილობრივ დაკმაყოფილდა მომჩივნის საჩივარი. კერძოდ, გადასახადის გადამხდელს მიეცა წინადადება, ამ ბრძანების ჩაბარებიდან 15 კალენდარული დღის ვადაში, სადავო საკითხებთან დაკავშირებით საგადასახადო მონიტორინგის დეპარტამენტისთვის წარედგინა დოკუმენტურად დადასტურებული მტკიცებულებები და პირველადი საგადასახადო დოკუმენტები. მათ შორის, საქონლის ფასნამატის (ცხრილების სახით) გაანგარიშება შესაბამის მტკიცებულებებთან ერთად. მტკიცებულებების წარმოდგენის შემთხვევაში, დაევალა საგადასახადო მონიტორინგის დეპარტამენტს გადასახადის გადამხდელის მონაწილეობით დამატებით შეესწავლა გადამხდელის მიერ წარმოდგენილი მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში უზრუნველეყო საქართველოს საგადასახადო კოდექსის 286-ე მუხლის მე-4 და მე-9 ნაწილებით დაკისრებული ჯარიმების კორექტირება (შემცირება). დანარჩენ ნაწილში საჩივარი არ დაკმაყოფილდა.\nშემოსავლების სამსახურის ბრძანების საფუძლევზე, საგადასახადო მონიტორინგის დეპარტამენტის 23.01.2023 წლის N772 ბრძანებით გადაანგარიშების შედეგად დარიცხული ჯარიმა დანაკლისის ნაწილში 14 660.54 ლარი შემცირდა 1 537.48 ლარით და დარიცხულმა ჯარიმამ შეადგინა 13 123.05 ლარი, ხოლო აღურიცხავის (ზედმეტობის) ნაწილში 3 595.83 ლარი შემცირდა 291.95 ლარით და დარიცხულმა ჯარიმამ შეადგინა 3 303.88 ლარი. აღნიშნულზე 24.01.2023 წელს გამოიცა N047-1 და N047-2 კორექტირებული საგადასახადო მოთხოვნები.\nაღნიშნული სადავო დოკუმენტები გასაჩივრდა შემოსავლების სამსახურში, რომლის 30.03.2023 წლის №6441 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საქართველოს საგადასახადო კოდექსის 304-ე მუხლის 21 ნაწილით და განმარტავს, რომ სამართლებრივი ნორმებისა და ფაქტობრივი გარემოებების გათვალისწინებით, საჩივარი დაუსაბუთებელია, საგადასახადო მონიტორინგის დეპარტამენტის მიერ სადავო ადმინისტრაციული აქტები გამოცემულია შემოსავლების სამსახურის 17.03.2022 წლის №6694 ბრძანების აღსრულების მიზნით და გასაჩივრებული ადმინისტრაციული აქტების შინაარსი შეესაბამება დავის განხილვისას მიღებული გადაწყვეტილების შინაარსს. საგადასახადო მონიტორინგის დეპარტამენტის მიერ სრულყოფილად განხორციელდა შემოსავლების სამსახურის გადაწყვეტილების აღსრულება და არ არსებობს წარმოდგენილი საჩივრის დაკმაყოფილების საფუძველი.\n\n\nმომჩივნის არგუმენტაცია\nშემოსავლების სამსახურის 17.03.2022 წლის N6694 ბრძანებით გათვალისწინებული 15 კალენდარული დღის ვადაში, წარდგენილ იქნა დოკუმენტური მტკიცებულებები, მათ შორის ფასნამატის გაანგარიშების. მომჩივნის მიერ წარდგენილი ინფორმაციით ხელმძღვანელობის ნაცვლად მონიტორინგის დეპარტამენტმა ასევე იხელმძღვანელა ყოფილი ბუღალტრის მიერ შეცდომით შესრულებული გაანგარიშებებით, გაზარდა ფასნამატი არასწორ მონაცემებამდე, რამაც გამოიწვია სანქციის დამძიმება.\nგადამხდელი ითხოვს, ინვენტარიზაციის შედეგების გადაანგარიშება განხორციელდეს მხოლოდ მის მიერ წარდგენილი ინფორმაციის საფუძველზე, რათა მაქსიმალურად დაცული იყოს გადამხდელის ინტერესები და ადგილი არ ჰქონდეს გაანგარიშებაში დაშვებული შეცდომის გამო გადამხდელისთვის დაკისრებული სანქციის დამძიმებას.\nმონიტორინგის დეპარტამენტის მიერ დადგენილი ფასნამატი (34%,) არარეალურია. ეს ციფრი არათუ თბილისის ტერიტორიაზე, არამედ რაიონის კვალობაზეც დადგენილ ფასნამატებთან მიმართებითაც საკმაოდ დიდ სხვაობას იწვევს. \nაღნიშნავს, რომ აუდიტის დეპარტამენტის მიერ განხორციელდა სრული საგადასახადო შემოწმება, რომლის ფარგლებში დადგენილმა ფასნამატმა შეადგინა 21%, რაც ფაქტიურად ემთხვევა საგადასახადო მონიტორინგისთვის მის მიერ მიწოდებულ გაანგარიშებას.\nმომჩივანი ითხოვს, შემოსავლების სამსახურის 30.03.2023 წლის №6441 ბრძანების და მონიტორინგის დეპარტამენტის 24.01.2023 წლის №047-1 და №047-2 საგადასახადო მოთხოვნების გაუქმებას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nშემოსავლების სამსახურის 17.03.2022 წლის №6694 ბრძანებით, გადასახადის გადამხდელს მიეცა წინადადება, ბრძანების ჩაბარებიდან 15 კალენდარული დღის ვადაში, სადავო საკითხებთან დაკავშირებით საგადასახადო მონიტორინგის დეპარტამენტისთვის წარედგინა დოკუმენტურად დადასტურებული მტკიცებულებები და პირველადი საგადასახადო დოკუმენტები. მათ შორის, საქონლის ფასნამატის (ცხრილების სახით) გაანგარიშება შესაბამის მტკიცებულებებთან ერთად. მტკიცებულებების წარდგენის შემთხვევაში, საგადასახადო მონიტორინგის დეპარტამენტს დაევალა გადასახადის გადამხდელის მონაწილეობით დამატებით შეესწავლა გადამხდელის მიერ წარდგენილი მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში საქართველოს საგადასახადო კოდექსის 286-ე მუხლის მე-4 და მე-9 ნაწილებით დაკისრებული ჯარიმების კორექტირება (შემცირება). \nსაგადასახადო მონიტორინგის დეპარტამენტის 1.05.2023 წლის დასკვნიდან ირკვევა, რომ შემოსავლების სამსახურის 17.03.2022 წლის №6694 ბრძანების აღსრულების მიზნით გადამხდელის მიერ სადავო საკითხებთან დაკავშირებით პირველადი საგადასახადო დოკუმენტების დამატებით შესწავლა საგადასახადო მონიტორინგის დეპარტამენტის თანამშრომლების მიერ მოხდა გადასახადის გადამხდელის წარმომადგენელთან ერთად, რა დროსაც მაქსიმალურად დაცული იყო გადასახადის გადამხდელის ინტერესები და ადგილი არ ჰქონია გადამხდელისთვის სანქციის დამძიმებას, ფასნამატის გადაანგარიშება მოხდა გადასახადის გადამხდელის მიერ წარმოდგენილი ინფორმაციის საფუძველზე.\nსაგადასახადო მონიტორინგის დეპარტამენტის 23.01.2023 წლის №772 ბრძანების საფუძველზე გადაანგარიშების შედეგად დარიცხული ჯარიმა დანაკლისის ნაწილში 14 660.54 ლარი შემცირდა 1 537.48 ლარით და შეადგინა 13 123.05 ლარი, ხოლო აღურიცხავის (ზედმეტობის) ნაწილში 3 595.83 ლარი შემცირდა 291.95 ლარით და შეადგინა 3 303.88 ლარი. \nმომჩივნის არგუმენტთან დაკავშირებით საბჭოს სხდომაზე საგადასახადო მონიტორინგის დეპარტამენტმა განმარტა, რომ შემოსვლების სამსახურის 17.03.2022 წლის №6694 ბრძანების აღსრულების მიზნით გადამხდელის მიერ სადავო საკითხებთან დაკავშირებით პირველადი საგადასახადო დოკუმენტების დამატებით შესწავლა საგადასახადო მონიტორინგის დეპარტამენტის თანამშრომლების მიერ მოხდა გადასახადის გადამხდელის წარმომადგენელთან ერთად, რა დროსაც მაქსიმალურად დაცული იყო გადასახადის გადამხდელის ინტერესები და ადგილი არ ჰქონია გადამხდელისთვის სანქციის დამძიმებას, ხოლო, ფასნამატის გადაანგარიშება მოხდა გადასახადის გადამხდელის მიერ წარდგენილი ინფორმაციის საფუძველზე.\nაღნიშნული გარემოებების და მხარეთა არგუმენტაციის გათვალისწინებით, საბჭოს მიაჩნია, რომ შემოსავლების სამსახურის 17.03.2022 წლის №6694 ბრძანება აღსრულებულია ამავე ბრძანებით მიღებული გადაწყვეტილების შესაბამისად, არ არსებობს მომჩივნის არგუმენტების გათვალისწინების და საჩივრის დაკმაყოფილების საფუძველი.\n\n\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64)\n\n\nჩამოტვირთვა\nგაზიარება\nთეგები:\nაღურიცხველი საქონლის გამოვლენისთვის ჯარიმის განსაზღვრა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n5\n\nდოკუმენტის დათვალიერება\n\ninfohub@rs.ge",
    "title": "Document 8958cfdb-6e89-4fb0-a995-e917c75a8204"
  }
}