{
  "id": "74940935-e2d3-4c11-a641-fc45f79c1971",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №26126/2/2025\n04 დეკემბერი 2025\nდოკუმენტის #:\n26126/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n03 დეკემბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nხელფასის სახით მიღებული შემოსავლები, გადახდის წყაროსთან გადასახადის დაკავების წესი, ცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, უსასყიდლოდ საქონლის მიწოდება/მომსახურების გაწევა ან/და ფულადი სახსრების გადაცემა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№26126/2/2025 \n03 დეკემბერი 2025 \n\n\nგ ა დ ა წ ყ ვ ე ტ ი ლ ე ბ ა \n\n\nმომჩივანი: შპს „---“ (ს/ნ ---)\nმოპასუხე: აუდიტის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 21.11.2025 წელს განიხილა და მიიღო გადაწყვეტილება შპს „---“-ის 3.11.2025 წელს რეგისტრირებულ საჩივარზე (რეგისტრაციის №26126/2/2025).\n\n\nდავის საგანი: \n1. კომპანიის ანგარიშიდან გატანილი თანხის დირექტორზე გაცემულ სესხად კვალიფიცირება;\n2. სესხზე დარიცხული საპროცენტო სარგებლის საშემოსავლო გადასახადით დაბეგვრა.\n\n\nგასაჩივრებული გადაწყვეტილება: \n1. აუდიტის დეპარტამენტის 4.07.2025 წლის №024-43 საგადასახადო მოთხოვნა;\n2. შემოსავლების სამსახურის 15.10.2025 წლის №21852 ბრძანება.\n\n\nდარიცხული თანხა: 68 825.88 ლარი. \nმათ შორის:\nგადასახადი - 43 224.15 \nმოგების გადასახადი - 33 264.71\nსაშემოსავლო გადასახადი - 9 959.44\nჯარიმა - 19 778.40 \nსაურავი - 5 823.33\n\n\nპროცედურული გარემოებები\nშემოსავლების სამსახურის აუდიტის დეპარტამენტის მიერ ჩატარდა მომჩივნის საქმიანობის, 1.01.2024 წლიდან 1.02.2025 წლამდე პერიოდის, კამერალური საგადასახადო შემოწმება. შემოწმების შედეგები აისახა 2025 წლის 23 ივნისის საგადასახადო შემოწმების აქტში, რომლის საფუძველზე გამოიცა 4.07.2025 წლის №15121 ბრძანება და №024-43 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 15.10.2025 წლის №21852 ბრძანებით საჩივარი ნაწილობრივ დაკმაყოფილდა, მე-3 სადავო საკითხთან დაკავშირებით, აუდიტის დეპარტამენტს დაევალა, კომპანიის მიერ თანამშრომელთა კვებით უზრუნველყოფის საფუძვლით საშემოსავლო გადასახადის ნაწილში განსაზღვრული საგადასახადო ვალდებულებები დაუქვემდებაროს შემცირებას. დანარჩენ ნაწილში საჩივარი არ დაკმაყოფილდა. შემოსავლების სამსახურის 15.10.2025 წლის №21852 ბრძანება, არ დაკმაყოფილებული საკითხების ნაწილში, გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nსადავო საკითხები: \n1. კომპანიის ანგარიშიდან გატანილი თანხის დირექტორზე გაცემულ სესხად კვალიფიცირება ფაქტების აღწერა პირველადი სააღრიცხვო დოკუმენტების (საბანკო ამონაწერების, ბუღალტრული პროგრამა სუპერფინის ასლის, ცემენტის წარმოების კალკულაციის, ახსნა-განმარტებების, შედარების აქტების, სხვადასხვა ხელშეკრულებების, ასევე შემოსავლების სამსახურის გადასახადების ადმინისტრირების საინფორმაციო სისტემაში არსებული ინფორმაციის) შესწავლით და ბუღალტრული პროგრამა სუპერფინის მიხედვით, ასევე ფულის მოძრაობის შესწავლის შედეგად გამოვლინდა, რომ 2024 წლის 26 ივნისს და 2024 წლის პირველ ივლისს დირექტორის მიერ საქვეანგარიშოდ, --- ბანკიდან გატანილია თანხები, სულ 188 500 ლარის ოდენობით, ხოლო 2025 წლის 5 მაისს განხორციელდა აღნიშნული თანხის დაბრუნება ---ი ბანკის ანგარიშზე. დირექტორზე გაცემული თანხები დაკვალიფიცირდა მასზე გაცემულ სესხად, საბაზრო საპროცენტო განაკვეთის შესაბამისად. დარიცხული საპროცენტო სარგებელი კი განხილული იქნა უსასყიდლო მომსახურების გაწევად. შედეგად, მოგების გადასახადი გაიზარდა 33 265 ლარით. გადასახადის გადამხდელს დაერიცხა მოგების გადასახადი და დაეკისრა ჯარიმა საგადასახადო კოდექსის 275-ე მუხლის თანახმად. \n\n\nშემოსავლების სამსახურის გადაწყვეტილების შინაარსი\nპირველ და მე-2 სადავო საკითხებთან დაკავშირებით, შემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 136-ე მუხლის მე-3 ნაწილზე, 73-ე მუხლის მე-9 ნაწილის „ბ“ ქვეპუნქტზე, 96-ე მუხლის „ა“ ქვეპუნქტზე, 97-ე მუხლის პირველი ნაწილის „ბ“ ქვეპუნქტზე, 982 მუხლის მე-3 ნაწილის „ზ“ ქვეპუნქტზე, 101-ე მუხლის პირველ ნაწილზე და ამავე მუხლის მე-2 ნაწილის „ბ“ ქვეპუნქტზე, 154-ე მუხლის პირველი ნაწილის „ა“ ქვეპუნქტზე და ამავე მუხლის მე-2 ნაწილის „ა“ და „ბ“ ქვეპუნქტებზე, 43-ე მუხლის მე-4 ნაწილზე, შემოწმებით დადგენილ გარემოებაზე მითითებით აღნიშნავს, რომ ვინაიდან, ბუღალტრული პროგრამა სუპერფინის, ასევე ფულის მოძრაობის შესწავლის შედეგად გამოვლინდა, რომ 2024 წლის 26 ივნისს და 2024 წლის პირველ ივლისს დირექტორის მიერ საქვეანგარიშოდ, --- ბანკიდან გატანილი იყო თანხები 188 500 ლარის ოდენობით, ხოლო 2025 წლის 5 მაისს განხორციელებულ იქნა აღნიშნული თანხის დაბრუნება --- ბანკის ანგარიშზე, საგადასახადო კოდექსის 73-ე მუხლის მე-9 ნაწილის შესაბამისად, შემოწმების მიერ აღნიშნული თანხის საბაზრო საპროცენტო განაკვეთის შესაბამისად დირექტორზე გაცემულ სესხად კვალიფიკაცია, ხოლო დარიცხული პროცენტის მიღებულ სარგებლად განხილვა და გადახდის წყაროსთან დაბეგვრა მართლზომიერია.\nამასთან, შემოსავლების სამსახური მიუთითებს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ხოლო, დავის წარმოების პროცესში არ ყოფილა წარდგენილი იმგვარი დოკუმენტაცია/მტკიცებულება, რომელიც შეცვლიდა საგადასახადო შემოწმებით დადგენილ გარემოებებს და მიიჩნია, რომ შემოწმების მიერ საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, წარდგენილი საჩივარი აღნიშნულ სადავო საკითხებთან დაკავშირებით დაუსაბუთებელია და არ უნდა დაკმაყოფილდეს. \n\n\nმომჩივნის არგუმენტაცია\nსაგადასახადო ორგანოს პოზიციას ვერ დაეთანხმება, რადგან გადასახადის გადამხდელის მიმართ არასწორად არის შემმოწმებლების მიერ გამოყენებული დაბეგვრის ობიექტისა და საგადასახადო ვალდებულებების განსაზღვრის მეთოდი - ამ მეთოდით დარიცხვის საფუძველი არ არსებობს. კომპანია, შესამოწმებელ პერიოდში ბუღალტერიას აწარმოებს ელექტრონული ფორმით, იყენებს საბუღალტრო პროგრამა სუპერფინს, სადაც ყველა საბუღალტრო ოპერაციაა გატარებული, ჩანს ნებისმიერი ოპერაციის დასაწყისი და დასასრული, შესაბამისად, გააჩნია ყველა საბუღალტრო ოპერაციის შესაბამისი პირველადი დოკუმენტაცია.\nშემმოწმებლებს წარედგინა საბუღალტრო პროგრამა ელექტრონული ფორმით, აგრეთვე, მათი მოთხოვნის შესაბამისად, შესამოწმებელ პერიოდზე ყველა დოკუმენტაცია (საბანკო ამონაწერები, დებიტორ-კრედიტორები, სხვადასხვა შევსებული ცხრილები - ელექტრონული ფორმით). აქედან გამომდინარე, შემმოწმებლებს საფუძველი არ ჰქონდათ გამოეყენებინათ საგადასახადო კოდექსის მუხლები დაბეგვრის ობიექტისა და საგადასახადო ვალდებულებების განსაზღვრის მეთოდის შესახებ და ეხელმძღვანელათ საგადასახადო კოდექსის 73-ე მუხლის მე-9 ნაწილით. სადავო თანხა, კომპანიის დირექტორის --- ის მიერ, გაცემულია ავანსად, არა სასოფლო-სამეურნეო დანიშნულების მიწის შესაძენად (მშენებლობისათვის), ფიზიკურ პირზე ---ზე (პ/ნ ---) ორ ტრანშად, რაზეც შედგენილია ნაღდი ფულის გადაცემის აქტები (27.06.2024წ -105 800 ლარი და 2.07.2024წ - 80 000 ლარი). თუმცა, გარკვეული პერიოდის მერე, მოლაპარაკება ჩაიშალა გამყიდველის მიერ და მის მიერ ავანსად მიღებული თანხა დაბრუნებულია კომპანიის დირექტორზე, რომლის მიერაც თანხა დაბრუნებული იქნა კომპანიის ანგარიშზე სს --- ბანკში. აქედან გამომდინარე, მიუღებელია აღნიშნულ საკითხთან დაკავშირებით საგადასახადო ორგანოს პოზიცია. ამასთან, მიზანშეუწონლად მიაჩნია აღნიშნული თანხის კომპანიის დირექტორზე უპროცენტო სესხად განხილვა და მისი დაბეგვრა საგადასახადო კოდექსის 982 მუხლის „ზ“ ქვეპუნქტით, თუნდაც შემმოწმებლების მიერ გამოყენებული მეთოდის გათვალისწინებით.\n\n\n2. სესხზე დარიცხული საპროცენტო სარგებლის საშემოსავლო გადასახადით დაბეგვრა \nფაქტების აღწერა\nშემოწმებით დირექტორზე გაცემული თანხა, პერიოდების მიხედვით, მიჩნეულ იქნა დირექტორზე გაცემულ სესხად, ხოლო საგადასახადო კოდექსის 101-ე, 154-ე მუხლის, ასევე საქართველოს ფინანსთა მინისტრის 2011 წლის 28 იანვრის №34 ბრძანების გათვალისწინებით, სესხზე დარიცხული საპროცენტო სარგებელი (28 130 ლარის ოდენობით), დაექვემდებარა საშემოსავლო გადასახადით დაბეგვრას. გადასახადის გადამხდელს დაერიცხა გადასახადი და დაეკისრა ჯარიმა საგადასახადო კოდექსის 275-ე მუხლის თანახმად.\n\n\nშემოსავლების სამსახურის გადაწყვეტილების შინაარსი \nდაფიქსირებულია პირველ სადავო საკითხის ნაწილში.\n\n\nმომჩივნის არგუმენტაცია\nროგორც აღნიშნა (მოგების გადასახადის ნაწილში) საგადასახადო ორგანოს პოზიციას ვერ დაეთანხმება, რადგან გადასახადის გადამხდელის მიმართ არასწორად არის შემმოწმებლების მიერ გამოყენებული დაბეგვრის ობიექტისა და საგადასახადო ვალდებულებების განსაზღვრის მეთოდი - ამ მეთოდით დარიცხვის საფუძველი არ არსებობს. შემმოწმებლებს საფუძველი არ ჰქონდათ გამოეყენებინათ საგადასახადო კოდექსის მუხლები დაბეგვრის ობიექტისა და საგადასახადო ვალდებულებების განსაზღვრის მეთოდის შესახებ და ეხელმძღვანელათ საგადასახადო კოდექსის 73-ე მუხლის მე-9 ნაწილით. სადავო თანხა, კომპანიის დირექტორის ---ის მიერ, გაცემულია ავანსად არა სასოფლოსამეურნეო დანიშნულების მიწის შესაძენად (მშენებლობისათვის), ფიზიკურ პირზე ---ზე და იგი არ უნდა ჩათვლილიყო დირექტორზე გაცემულ სესხად და შესაბამისად, სესხზე დარიცხული საპროცენტო სარგებელი საშემოსავლო გადასახადით არ უნდა დაბეგრილიყო.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-9 ნაწილის ,,ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. საგადასახადო კოდექსის 97-ე მუხლის პირველი ნაწილის „ბ“ ქვეპუნქტის თანახმად, რეზიდენტი საწარმოს მოგების გადასახადით დაბეგვრის ობიექტია, გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის.\nსაგადასახადო კოდექსის 982 მუხლის მე-3 ნაწილის „ზ“ ქვეპუნქტის თანახმად, მოგების გადასახადით იბეგრება ფიზიკურ პირზე ან არარეზიდენტზე სესხის გაცემა (გარდა უცხო ქვეყნის აღიარებულ საფონდო ბირჟაზე განთავსებული სასესხო ფასიანი ქაღალდის შეძენისა).\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nამავე მუხლის მე-2 ნაწილის „ბ“ ქვეპუნქტის შესაბამისად, ამ მუხლის პირველი ნაწილის მიზნებისათვის სარგებლის ღირებულებად ითვლება ქვემოთ მითითებული თანხა, რომელიც მცირდება დაქირავებულის მიერ ამ სარგებლის მიღებისას დამქირავებლისათვის გადახდილი თანხით:\nდამქირავებლის მიერ დაქირავებულისათვის საქართველოს ფინანსთა მინისტრის მიერ განსაზღვრულ საპროცენტო განაკვეთზე დაბალი საპროცენტო განაკვეთით სესხის გაცემისას – საქართველოს ფინანსთა მინისტრის მიერ განსაზღვრული საპროცენტო განაკვეთით გადასახდელი პროცენტის შესაბამისი თანხა. საგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nმომჩივანი არ ეთანხმება საგადასახადო ორგანოს პოზიციას, აღნიშნავს, რომ არასწორად არის გამოყენებული დაბეგვრის ობიექტისა და საგადასახადო ვალდებულებების განსაზღვრის მეთოდი - ამ მეთოდით დარიცხვის საფუძველი არ არსებობს. შემმოწმებელს წარედგინა საბუღალტრო პროგრამა ელექტრონული ფორმით, აგრეთვე, მოთხოვნის შესაბამისად, შესამოწმებელ პერიოდზე ყველა დოკუმენტაცია, აღნიშნულიდან გამომდინარე, არ არსებობდა საგადასახადო კოდექსის 73-ე მუხლის მე-9 ნაწილით ხელმძღვანელობის საფუძველი. კომპანიის დირექტორის მიერ, სადავო თანხა გაცემულია ავანსად, არა სასოფლო-სამეურნეო დანიშნულების მიწის შესაძენად (მშენებლობისათვის), ფიზიკურ პირზე ორ ტრანშად, რაზეც შედგენილია ნაღდი ფულის გადაცემის აქტები. თუმცა, გარკვეული პერიოდის მერე, მოლაპარაკება ჩაიშალა გამყიდველის მიერ და ავანსად მიღებული თანხა დაბრუნებულია კომპანიის დირექტორზე, რომლის მიერაც თანხა დაბრუნებული იქნა კომპანიის ანგარიშზე --- ბანკში.\nმიზანშეუწონლად მიაჩნია აღნიშნული თანხის კომპანიის დირექტორზე უპროცენტო სესხად განხილვა, მოგების გადასახადით დაბეგვრა და სესხზე დარიცხული საპროცენტო სარგებელის საშემოსავლო გადასახადით დაბეგვრა. ვინაიდან, ბუღალტრული პროგრამის, ასევე ფულის მოძრაობის შესწავლის შედეგად გამოვლინდა, რომ 2024 წლის 26 ივნისს და 2024 წლის პირველ ივლისს დირექტორის მიერ საქვეანგარიშოდ, --- ბანკიდან გატანილი იყო თანხები (სულ 188 500 ლარი), ხოლო 2025 წლის 5 მაისს განხორციელებულია აღნიშნული თანხის დაბრუნება --- ბანკის ანგარიშზე, საბჭო იზიარებს შემოსავლების სამსახურის პოზიციას და მიაჩნია, რომ საგადასახადო კოდექსის 73-ე მუხლის მე-9 ნაწილის გათვალისწინებით, აღნიშნული თანხის, საბაზრო საპროცენტო განაკვეთის შესაბამისად, დირექტორზე გაცემულ სესხად კვალიფიკაცია, ხოლო დარიცხული პროცენტის მიღებულ სარგებლად განხილვა და საშემოსავლო გადასახადით დაბეგვრა მართლზომიერია.\nსაბჭო აღნიშნავს, რომ მომჩივანი წარმოდგენილ საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ხოლო, დავის წარმოების პროცესში არ წარუდგენია და არც ამჟამად არ წარმოადგენს ისეთ არგუმენტს ანდა მტკიცებულებას, რაც შეცვლიდა შემოწმებით დადგენილ გარემოებებს და შემოწმებით დარიცხული თანხების კორექტირების საფუძველი გახდებოდა.\nსაქმესთან არსებული მასალების და ფაქტობრივი გარემოებების გათვალისწინებით, საბჭო მიიჩნევს, რომ გადასახადის გადამხდელის საგადასახადო ვალდებულებები, სადავო საკითხების ნაწილში, განსაზღვრულია კანონშესაბამისად, შემოსავლების სამსახურის სადავო ბრძანება ხსენებულ სადავო საკითხების ნაწილში მართლზომიერია, არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nფიზიკურ პირთან განხორციელებული ოპერაციები და გადახდილი გადასახადის შემდგომი ჩათვლა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n23\n\nდოკუმენტის დათვალიერება\n\ninfohub@rs.ge",
    "title": "Document 74940935-e2d3-4c11-a641-fc45f79c1971"
  }
}