{
  "id": "16d0775d-f0bf-4421-8554-fe30b4f40b20",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 602\n22 იანვარი 2026\nდოკუმენტის #:\n602\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n21 იანვარი 2026\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაზღვაო ან საჰაერო ხომალდის შემოსვლის შესახებ შეტყობინება, საბაჟო სამართალდარღვევა. პასუხისმგებლობის ზოგადი პრინციპები, საბაჟო ორგანოსთვის ინფორმაციის წარუდგენლობა\nჩამოტვირთვა\nგაზიარება\nN 602\n21 იანვარი 2026 \nბ რ ძ ა ნ ე ბ ა \n\n\n\n\nშპს------- (ს/ნ ---------------) \n(მის.: -----------------) \n2025 წლის 24 დეკემბრის საჩივრის \nდაკმაყოფილებაზე უარის თქმის თაობაზე\n\n\n\n\nშემოსავლების სამსახურმა დავების განხილვის საბჭოს 2026 წლის 15 იანვრის სხდომაზე (ოქმი №2) განიხილა შპს „------“ (ს/ნ ------) №99577/1/2025 საჩივარი, რომელიც ეხება შემოსავლების სამსახურის საბაჟო დეპარტამენტის 2025 წლის 24 ნოემბრის №EL301661 საბაჟო სამართალდარღვევის ოქმს. \n\n\nმომჩივნის არგუმენტაცია:\nსაჩივრის ავტორი განმარტავს, რომ ---- სახაზო ბორანით ჩამოვიდა სატვირთო, რომელსაც ტვირთმფლობელის წარმომადგენლის (ტვირთის აგენტის) წარდგენილ გადმოტვირთვის სატვირთო დოკუმენტაციაში არასწორად იყო მითითებული ინფორმაცია. ტვირთის გასაფორმებლად საბაჟო გამშვები პუნქტი „------ პორტები და -----“ საბაჟომ მოითხოვა ზემოხსენებულ სატვირთო დოკუმენტაციაში კორექტირება, მაგრამ უარი განაცხადა კორექტირების წერილზე ტვირთის აგენტისგან და მოითხოვა გემის აგენტის კორექტირების წერილი. იმ მიზნით, რომ არ მომხდარიყო ტვირთის დაყოვნება, ტვირთის აგენტის თხოვნით და მათ მიერ ტვირთზე მოწოდებული ინფორმაციის საფუძველზე, კომპანია იძულებული გახდა მიემართა საბაჟოსთვის კორექტირების წერილით, სადაც აღნიშნა, რომ კომპანია მოქმედებს მხოლოდ როგორც გემის აგენტი.\nმომჩივნის მოსაზრებით, კანონმდებლობის პოტენციური დამრღვევი იდენტიფიცირებულია არასწორად, ვინაიდან ინფორმაციის (სატვირთო მანიფესტის) წარმდგენელი საბაჟოსთვის არ იყო გემის აგენტი - შპს „----“, რასაც ადასტურებს საქართველოს ეროვნული საზღვაო ერთი ფანჯრის სისტემის (----) ნებართვების ისტორიაც, სადაც ჩანს რომ გადმოტვირთვის დოკუმენტაცია (მოიცავს მანიფესტს და კონოსამენტებს) გადაცემული და წარდგენილია ტვირთის აგენტის მიერ - კომპანია შპს „----- “ და ტვირთზე საბაჟოს ნებართვაც მათზეა გაცემული. გემთმფლობელის ან მისი წარმომადგენლების მიზეზით არ არის გამოწვეული ამ ტიპის ხარვეზები, ვინაიდან საკონტეინერო გადაზიდვების ანალოგიურად, საბორნე გადაზიდვების დროს მიღებულ სატვირთო ავტომანქანა თუ, კონტეინერში ჩატვირთული ტვირთის რაოდენობა, წონა, ნაირსახეობა და სხვა მონაცემები მოწოდებულია ტვირთმფლობელის მიერ. შესაბამისად, სატვირთო მანიფესტი და კონოსამენტები ფორმდება მათზე დაყრდნობით.\nაღნიშნულზე მითითებით ითხოვს სადავო საბაჟო სამართალდარღვევის ოქმის გაუქმებას.\n\n\nფაქტობრივი გარემოებები:\nსაქმის მასალებითა და საბაჟო დეპარტამენტიდან წარმოდგენილი ინფორმაციით ირკვევა, რომ 2025 წლის 13 ნოემბერს, ----- პორტში საბორნე ტრანსპორტით „-------“ (------) შემოტანილ იქნა დატვირთული -------ის მარკის სატვირთო სატრანსპორტო საშუალება (ტრანზიტული ნომრით -------).\nგემის აგენტის/სააგენტო კომპანიის – შპს „-----“ (ს/ნ -----) მიერ საზღვაო ერთი ფანჯრის სისტემაში ასახული და სატვირთო მანიფესტის 34-ე პოზიციაზე მითითებული მონაცემების მიხედვით, საბაჟო ორგანოსთვის მიწოდებულ იქნა ინფორმაცია მხოლოდ აღნიშნული სატრანსპორტო საშუალების შესახებ. საქონლის ზოგადი დეკლარირებისას დეკლარანტის წარმომადგენლის მიერ წარდგენილი დოკუმენტებით (მათ შორის გამომგზავნი ქვეყნის უფლებამოსილი ორგანოს მიერ გაცემული ექსპორტის საბაჟო დეკლარაციით) გამოირკვა, რომ აღნიშნულ სატრანსპორტო საშუალებასთან ერთად ასევე შემოტანილი იყო ტვირთი (დანადგარი სერიული ნომერი ------, წონა 2750 კგ და დამხმარე კონსტრუქცია, წონა 150 კგ), რაც, მოგვიანებით, წერილობით ასევე დადასტურებულ იქნა გემის აგენტის/სააგენტო კომპანიის მიერ.\nიმის გათვალისწინებით, რომ სააგენტო კომპანიის/გემის აგენტის მიერ ინფორმაციის წარდგენის ვალდებულება და ამ ვალდებულების შესრულების ვადა განსაზღვრულია კანონმდებლობით, აღნიშნული წარმოადგენს მის მუდმივ ვალდებულებას და არ საჭიროებს დამატებით საბაჟო ორგანოს მიერ ინდივიდუალურ შემთხვევებში მოთხოვნას, შპს „-----“ ქმედება ჩაითვალა საქართველოს საბაჟო კოდექსის 178-ე მუხლის პირველი ნაწილით გათვალისწინებულ საბაჟო სამართალდარღვევად. შესაბამისად, 2025 წლის 24 ნოემბერს, საბაჟო გამშვები პუნქტის „------ პორტები და -----“ უფლებამოსილი პირის მიერ შედგენილ იქნა №EL301661 საბაჟო სამართალდარვევის ოქმი, რომლითაც შპს „------“ დაეკისრა საქართველოს საბაჟო კოდექსის 178-ე მუხლის მე-2 ნაწილით გათვალისწინებული პასუხისმგებლობა (ვინაიდან აღნიშნული ქმედება ჩადენილი იყო წინა იგივე საბაჟო სამართალდარღვევის გამოვლენიდან 12 თვის განმავლობაში) და სანქციის სახით შეეფარდა ჯარიმა 1000 ლარის ოდენობით.\nრეალურ მონაცემებთან შესაბამისი ინფორმაცია სააგენტო კომპანიის/გემის აგენტის – შპს „-----\" მიერ მოწოდებულ იქნა კორექტირებული დოკუმენტაცია წერილობითი ფორმით (წერილი №-----).\n\n\nშემოსავლების სამსახურმა მიიჩნია, რომ მომჩივნის მოთხოვნა არ უნდა დაკმაყოფილდეს შემდეგ გარემოებათა გამო: \nსაქართველოს საგადასახადო კოდექსის 302-ე მუხლის მე-6 ნაწილის შესაბამისად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nსაქართველოს საბაჟო კოდექსის მე-5 მუხლი ადგენს, რომ საბაჟო ორგანო ახორციელებს საბაჟო ზედამხედველობას, საბაჟო კონტროლს და საბაჟო ფორმალობებს.\nამავე კოდექსის მე-13 მუხლის პირველი ნაწილის მიხედვით, ნებისმიერი პირი, რომელიც პირდაპირ ან ირიბად ჩართულია საბაჟო ფორმალობის განხორციელებაში ან რომელსაც ეხება საბაჟო კონტროლი, ვალდებულია საბაჟო ორგანოს მოთხოვნის შემთხვევაში წარუდგინოს მას მოთხოვნილი დოკუმენტი ან/და სხვა ინფორმაცია, აგრეთვე გაუწიოს დახმარება აღნიშნული საბაჟო ფორმალობისა და საბაჟო კონტროლის განხორციელებაში.\nამავე საკანონმდებლო აქტის 69-ე მუხლის პირველი ნაწილის თანახმად, იმ საზღვაო ან საჰაერო ხომალდის ოპერატორმა, რომელიც საქართველოს საბაჟო ტერიტორიაზე შემოდის, საბაჟო ორგანოს ამ ხომალდის შემოსვლის შესახებ უნდა შეატყობინოს მისი შემოსვლისთანავე.\n„საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 2019 წლის 29 აგვისტოს №257 ბრძანებით დამტკიცებული „საქართველოს საბაჟო კანონმდებლობით განსაზღვრული უფლებების და მოვალეობების შესახებ“ ინსტრუქციის (დანართი №1) მე-4 მუხლის მე-2 პუნქტის „ა“ ქვეპუნქტით დადგენილია, რომ საზღვაო ხომალდის ოპერატორი/აგენტი/კაპიტანი ვალდებულია, საქართველოს საზღვაო ნავსადგურში საზღვაო ხომალდის შემოსვლამდე საბაჟო ორგანოს წარუდგინოს:\nა.ა) გენერალური დეკლარაცია;\nა.ბ) დეკლარაცია ტვირთის შესახებ;\nა.გ) დეკლარაცია გემის მარაგის შესახებ;\nა.დ) დეკლარაცია ეკიპაჟის პირადი ნივთების შესახებ;\nა.ე) ეკიპაჟის განრიგი;\nა.ვ) მგზავრთა სია;\nა.ზ) დეკლარაცია სახიფათო ტვირთების შესახებ;\nა.თ) შეტყობინება, რომელიც მოიცავს შემდეგ ინფორმაციას:\nა.თ.ა) საზღვაო ხომალდის დასახელება და დროშა;\nა.თ.ბ) საზღვაო ხომალდის IMO ნომერი;\nა.თ.გ) საზღვაო ხომალდის მფლობელის დასახელება;\nა.თ.დ) გამოსვლის ნავსადგური (ბოლო ნავსადგური, რომელშიც შევიდა, რეწვის რაიონი);\nა.თ.ე) მგზავრთა რაოდენობა;\nა.თ.ვ) ტვირთმიმღების და ტვირთგამგზავნის დასახელება/სახელი და საკონტაქტო მონაცემები;\nა.თ.ზ) მოთხოვნილება საწვავზე (ბუნკერი), სასმელ წყალზე, მომარაგებაზე, დამხმარე ოპერაციებზე.\nამავე ინსტრუქციის მე-4 მუხლის მე-3 პუნქტით განსაზღვრულია ზემოთ მითითებული ინფორმაციის საბაჟო ორგანოსთვის წარდგენის ვადა, კერძოდ, ამ მუხლის მე-2 პუნქტის „ა“ ქვეპუნქტით გათვალისწინებული ინფორმაცია წარედგინება: \nა) მინიმუმ 24 საათით ადრე ნავსადგურში შესვლამდე, ან\nბ) თუ საზღვაო ხომალდის გამოსვლის ნავსადგურიდან საქართველოს ნავსადგურამდე დარჩენილია 24 საათზე ნაკლები, პირველივე შესაძლებლობისთანავე, ან\nგ) თუ წინასწარ უცნობია ჩასვლის ნავსადგური ან შეიცვალა უშუალოდ მოძრაობის პერიოდში აღნიშნული ინფორმაციის მიღებისთანავე.\nსაქართველოს საზღვაო კოდექსის 70-ე მუხლის 51 ნაწილის, 781 მუხლის „ბ“, „გ“ და „ე“ ქვეპუნქტების შესაბამისად, სანავსადგურო მომსახურების მისაღებად საქართველოს ნავსადგურებში ფუნქციონირებს საზღვაო ერთი ფანჯრის სისტემა (ტექნიკური პლატფორმა, რომელიც ეროვნულ დონეზე ფუნქციონირებს და იძლევა სანაოსნო, ადმინისტრაციული და საოპერაციო ინფორმაციის ელექტრონულად მიღების, დამუშავებისა და გაგზავნის საშუალებას, რაც მოიცავს დაშვების დონის ფარგლებში მინიჭებული უფლების (უფლებების) მართვას, შეტყობინების ჰარმონიზებულ და მომხმარებლის გრაფიკულ ინტერფეისებს, რომლებიც უზრუნველყოფს განმცხადებელთან მის კომუნიკაციას და განმცხადებლის მიერ ანგარიშგების ვალდებულების შესრულებას. ეს ტექნიკური პლატფორმა უზრუნველყოფს აგრეთვე კომპეტენტურ ორგანოთა სისტემებთან კავშირს და შესაბამისი მონაცემთა ბაზების ეროვნულ და საერთაშორისო დონეებზე ხელმისაწვდომობას, რაც იძლევა საშუალებას, საქართველოს კანონმდებლობის ესაბამისად მიღებულ იქნეს შეტყობინებები იმ გადაწყვეტილებების შესახებ, რომლებიც კომპეტენტურმა ორგანოებმა მიიღეს განმცხადებელთან დაკავშირებით. საჭიროების შემთხვევაში შესაძლებელია აგრეთვე ამ სისტემებით შეტყობინების მიღების სხვა საშუალებებთან კავშირის დამყარება), რომლითაც განმცხადებელი (ნებისმიერი ფიზიკური პირი, იურიდიული პირი ან სააგენტო კომპანია, რომელიც საქართველოს კანონმდებლობის შესაბამისად ახორციელებს სათანადო ანგარიშგებას და პასუხისმგებელია შესაბამისი ინფორმაციის საზღვაო ერთი ფანჯრის სისტემისთვის მიწოდებისთვის, აგრეთვე მისი სისწორისა და განახლებისთვის) ასრულებს ანგარიშგების ვალდებულებას (ინფორმაციის მიწოდების ვალდებულება, რომელიც საქართველოს კანონმდებლობისა და საერთაშორისო სამართლებრივი ინსტრუმენტების შესაბამისად დანიშნულების ნავსადგურისთვის არის დადგენილი). \nგანმცხადებელს საზღვაო ერთი ფანჯრის სისტემაში შესაბამისი ინფორმაცია შეაქვს მხოლოდ ერთხელ, გემის ნავსადგურში შესვლისას, აგრეთვე გემის ნავსადგურიდან გასვლისას. \nამავე კოდექსის 78-ე მუხლის მე-3 ნაწილის მიხედვით, სააგენტო კომპანია ვალდებულია საქართველოს კანონმდებლობის შესაბამისად უზრუნველყოს გემის შესახებ მონაცემების საზღვაო ერთი ფანჯრის სისტემისთვის მიწოდება. სააგენტო კომპანია პასუხისმგებელია ამ მონაცემთა სისწორისთვის, აგრეთვე აღნიშნული ინფორმაციის ცვლილების შემთხვევაში მისი განახლებისთვის.\nდასახელებული კოდექსის 781 მუხლის „ზ“ ქვეპუნქტის თანახმად კი, სააგენტო კომპანია არის პირი, რომელიც გემთმფლობელის მიერ შესაბამისი უფლებამოსილებით არის აღჭურვილი და გემთმფლობელის სახელით, ნავსადგურთან შეთანხმებით, გემის კაპიტნის მოთხოვნის შესაბამისად ორგანიზებას უწევს სანავსადგურო მომსახურების გაწევას და გემის ნავსადგურში შესვლასა და ნავსადგურიდან გასვლასთან დაკავშირებულ პროცესს (მათ შორის, შესაბამისი ინფორმაციის სათანადო ორგანოებისა და საზღვაო ერთი ფანჯრის სისტემისთვის მიწოდებას), აგრეთვე ტვირთის გაცემასა და მიღებასთან დაკავშირებულ საქმიანობას.\n„საქართველოს ნავსადგურებში საზღვაო ერთი ფანჯრის სისტემის ფუნქციონირებისა და მართვის „საქართველოს ნავსადგურებში საზღვაო ერთი ფანჯრის სისტემის ფუნქციონირებისა და მართვის წესის დამტკიცების შესახებ“ საქართველოს მთავრობის 2024 წლის 28 ოქტომბრის №371 დადგენილებით დამტკიცებული წესის მე-8 მუხლის პირველი პუნქტის თანახმად, განმცხადებელი ვალდებულია:\nა) საზღვაო ერთი ფანჯრის სისტემაში შეიტანოს ზუსტი ინფორმაცია, ამ წესის დანართ №1-ის შესაბამისად;\nბ) საჭიროების შემთხვევაში, საზღვაო ერთი ფანჯრის სისტემაში განაახლოს ინფორმაცია მასში ცვლილების შეტანის გზით;\nგ) ყველა მნიშვნელოვანი ცვლილება, რომლის ასახვა არ მოხდა საზღვაო ერთი ფანჯრის სისტემაში, დაუყოვნებლივ შეატყობინოს შესაბამის კომპეტენტურ ორგანოს.\nსაქართველოს საბაჟო კოდექსის 163-ე მუხლის პირველი ნაწილის შესაბამისად, საბაჟო სამართალდარღვევა არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც ამ კოდექსით გათვალისწინებულია პასუხისმგებლობა.\nამავე კოდექსის 178-ე მუხლის პირველი ნაწილის მიხედვით, საბაჟო ორგანოს მოთხოვნის შემთხვევაში, საქართველოს საბაჟო კანონმდებლობით დადგენილ ვადაში საბაჟო ზედამხედველობის, საბაჟო კონტროლის ანდა საბაჟო ფორმალობების განხორციელებასთან დაკავშირებული ინფორმაციის საბაჟო ორგანოსთვის წარუდგენლობა – იწვევს დაჯარიმებას 400 ლარის ოდენობით. \nამავე მუხლის მე-2 ნაწილით დადგენილია, რომ ამ მუხლის პირველი ნაწილით გათვალისწინებული ქმედება, ჩადენილი განმეორებით, – იწვევს დაჯარიმებას 1 000 ლარის ოდენობით. \nდადგენილია, რომ სააგენტო კომპანიის/გემის აგენტის მიერ ინფორმაციის წარდგენის ვალდებულება და ამ ვალდებულების შესრულების ვადა განსაზღვრულია კანონმდებლობით, აღნიშნული წარმოადგენს მის მუდმივ ვალდებულებას და არ საჭიროებს დამატებით საბაჟო ორგანოს მიერ ინდივიდუალურ შემთხვევებში მოთხოვნას.\nდადგენილია ასევე, რომ საზღვაო ერთი ფანჯრის სისტემის მეშვეობით საბაჟო ორგანოსთვის არ იყო მოწოდებული არსებული ტვირთის შესახებ ინფორმაცია, რაც აუცილებელია საბაჟო ზედამხედველობის, საბაჟო კონტროლისა და საბაჟო ფორმალობების განსახორციელებლად. შესაბამისად, მისი მხრიდან ადგილი ჰქონდა საბაჟო სამართალდარღვევის ჩადენის ფაქტს, რაც არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც საქართველოს საბაჟო კოდექსით გათვალისწინებულია პასუხისმგებლობა. ამდენად, მომჩივნისთვის სადავო საბაჟო სამართალდარღვევის ოქმით საქართველოს საბაჟო კოდექსის 178-ე მუხლის მე-2 ნაწილის შესაბამისად დაკისრებული პასუხისმგებლობა მართლზომიერია.\nმომჩივნის არგუმენტზე შემოსავლების სამსახური მიუთითებს იმ ფაქტზე, რომ რეალურ მონაცემებთან შესაბამისი ინფორმაცია სააგენტო კომპანიის/გემის აგენტის – შპს „-----“ მიერ მოწოდებულ იქნა კორექტირებული დოკუმენტაცია წერილობითი ფორმით (წერილი №------).\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ სადავო ადმინისტრაციული აქტი და დაკისრებული პასუხისმგებლობა შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრის დაკმაყოფილების საფუძველი. \n\n\nსაქართველოს საგადასახადო კოდექსის 304-ე მუხლის საფუძველზე, \n\n\nვ ბ რ ძ ა ნ ე ბ:\n\n\n1. შპს „-----“ (ს/ნ -----) საჩივარი არ დაკმაყოფილდეს; \n2. ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის: თბილისი, ვახტანგ გორგასლის ქ. №16) ან თბილისის საქალაქო სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესით, ამ ბრძანების ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n17\n\nდოკუმენტის დათვალიერება\n\ninfohub@rs.ge",
    "title": "Document 16d0775d-f0bf-4421-8554-fe30b4f40b20"
  }
}