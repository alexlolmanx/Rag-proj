{
  "id": "66b28495-d37f-450b-a7e1-bab3787b976c",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18888/2/2023\n28 მარტი 2023\nდოკუმენტის #:\n18888/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n24 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას\nჩამოტვირთვა\nგაზიარება\n№18888/2/2023\n24.03.2023\n\n\nგ ა დ ა წ ყ ვ ე ტ ი ლ ე ბ ა \n\n\nმომჩივანი: შპს „----------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 24.03.2023 წელს განიხილა და მიიღო გადაწყვეტილება შპს „----------“ 16.02.2023 წელს რეგისტრირებულ საჩივარზე (რეგისტრაციის №18888/2/2023).\n\n\nდავის საგანი: \nშემოსავლების სამსახურის 19.07.2021 წლის №23342 ბრძანების აღსრულების შედეგები. \n\n\nგასაჩივრებული გადაწყვეტილება: \n1. აუდიტის დეპარტამენტის 23.09.2022 წლის №081-166 საგადასახადო მოთხოვნა;\n2. შემოსავლების სამსახურის 2.02.2023 წლის №1719 ბრძანება.\n\n\nდარიცხული თანხა: 523 476,58 ლარი. \nმათ შორის:\nდღგ - 247 207 \nჯარიმა - 114 021 \nსაურავი - 162 248,58\n\n\nფაქტების აღწერა/დარიცხვის საფუძვლები \nსადავო დარიცხვა განხორციელდა აუდიტის დეპარტამენტის 31.03.2021 წლის შემოწმების აქტით. შემოწმებულია მომჩივნის საქმიანობის 1.01.2018 წლიდან 1.01.2021 წლამდე საანგარიშო პერიოდი. შემოწმების აქტის საფუძველზე გადასახადის გადამხდელს წარედგინა 8.04.2021 წლის №081-85 საგადასახადო მოთხოვნა, რაც გასაჩივრდა შემოსავლების სამსახურში.\n\n\nშემოსავლების სამსახურის 19.07.2021 წლის №23342 ბრძანებით საჩივარი ნაწილობრივ დაკმაყოფილდა: \n- გადასახადის გადამხდელს მიეცა წინადადება ბრძანების ჩაბარებიდან 15 კალენდარული დღის ვადაში აუდიტის დეპარტამენტისთვის წარედგინა საჩივარში მითითებული არგუმენტაციის დოკუმენტურად დადასტურებული მტკიცებულებები;\n- მტკიცებულებების წარმოდგენის შემთხვევაში, დაევალა აუდიტის დეპარტამენტს შეესწავლა გადამხდელის მიერ წარდგენილი მასალები, მათ შორის საგადასახადო კოდექსის 161-ე მუხლის მე-8 ნაწილის მიხედვით დაედგინა უძრავი ქონების მიწოდებისას, დასაბეგრი ოპერაციის განხორციელების დრო და შესწავლის შედეგების გათვალისწინებით, სათანადო საფუძვლების არსებობის შემთხვევაში განეხორციელებინა საგადასახადო შემოწმების აქტით დარიცხული თანხების კორექტირება (შემცირება);\n- დანარჩენ ნაწილში საჩივარი არ დაკმაყოფილდა.\nშემოსავლების სამსახურის 19.07.2021 წლის №23342 ბრძანების აღსრულების შედეგად აუდიტის დეპარტამენტის 20.09.2022 წლის დასკვნის საფუძველზე გადასახადის გადამხდელს წარედგინა 23.09.2022 წლის №081-166 საგადასახადო მოთხოვნა, რაც გასაჩივრდა შემოსავლების სამსახური. შემოსავლების სამსახურის 2.02.2023 წლის №1719 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-2 ნაწილზე, 304-ე მუხლის 21 ნაწილზე, ფაქტობრივ გარემოებებზე და მიაჩნია, რომ გადამხდელის საჩივარში გამოთქმული პრეტენზიები საფუძველს მოკლებულია, შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოებების გამოკვლევის/შესწავლის საფუძველზე, გასაჩივრებული ადმინისტრაციული აქტების შინაარსი შეესაბამება დავის განხილვისას მიღებულ გადაწყვეტილებას. ამდენად, შემოსავლების სამსახურს მიაჩნია, რომ არ არსებობს წარმოდგენილი საჩივრის დაკმაყოფილების საფუძველი.\n\n\nმომჩივნის არგუმენტაცია \n2019 წლის მარტის თვეში მთლიანად არის დაბეგრილი იმ ფართების ღირებულება, რომლებზეც არ არის მიღებული საკომპენსაციო თანხები და არც შესაბამისად ფართები არ არის საკუთრებაში გადაცემული (რეგისტრირებული საჯარო რეესტრში მყიდველებზე). ეს ქმედება ეწინააღმდეგება საგადასახადო კოდექსის 161-ე მუხლის მე-8 ნაწილის განმარტებას: დასაბეგრი ოპერაციის განხორციელების დროდ ითვლება საკუთრების უფლების რეგისტრაციისათვის მარეგულირებელ ორგანოში წარსადგენი საკუთრების უფლების დამადასტურებელი დოკუმენტის შედგენის თარიღი, ხოლო თუ საკუთრების უფლების რეგისტრაცია (გადაცემა) დამოკიდებულია ამ დოკუმენტის მხარეების მიერ გარკვეული ვალდებულების შესრულებაზე ან/და პირობის დადგომაზე-ასეთი ვალდებულების შესრულების/პირობის დადგომის თარიღი.\nმყიდველებთან დადებული ხელშეკრულებები ითვალისწინებდა შემდეგ პირობას: ,,მყიდველებთან“ გაფორმებული ხელშეკრულების 6.1 მუხლი: საკუთრების უფლების გადასვლა ,,მყიდველზე“ ქონების ღირებულების მხოლოდ სრულად გადახდის შემდეგ შეიძლება მოხდეს. ,,მყიდველთან“ გაფორმებული ხელშეკრულების 4.3 მუხლი: ,,გამყიდველი“ უფლებას იტოვებს გადადოს ,,მყიდველისათვის“ ფართის მფლობელობაში ან/და საკუთრებაში გადაცემა იმ ვადით, რა ვადითაც ,,მყიდველმა“ დააგვიანა ღირებულების ან მისი ნაწილის გადახდა. \nსაგადასახადო კოდექსის 161-ე მუხლის მე-8 ნაწილი მკაფიოდ განმარტავს, რომ თუ საკუთრების უფლების რეგისტრაცია (გადაცემა) დამოკიდებულია ამ დოკუმენტის მხარეების მიერ გარკვეული ვალდებულების შესრულებაზე ან/და პირობის დადგომაზე-ასეთი ვალდებულების შესრულების/პირობის დადგომის თარიღი არის დასაბეგრი ოპერაციის განხორციელების დრო, ვინაიდან ,,მყიდველების“ სოლიდურ ნაწილს ჯერ არ დაუფარია ნასყიდობის საგნის ღირებულება. ასევე შპს „----------“ დირექტორი, თავის ახსნა განმარტებაში, რომელიც შედგენილია აუდიტის დეპარტამენტის უფროსის სახელზე, განმარტავს რომ შენობის ძირითადი ნაწილის მშენებლობა დასრულდა 2019 წლის მარტის თვეში და მომავალ მესაკუთრეებს უფლება მიეცათ ეწარმოებინათ სარემონტო სამუშაოები. \nამ ახსნა-განმარტებაში მკაფიოდ წერია მომავალი მესაკუთრეები, აქედან გამომდინარე საგადასახდო აქტში დღგ-ის დარიცხვისათვის, ის ვერანაირად ვერ გამოდგება იმის მტკიცებულებად, რომ მესაკუთრეებს ფართი გადაეცათ. დამატებით მტკიცებულების მოპოვების მიზნით მომჩივანმა მიმართა სს ენერგო პრო ჯორჯიას, ---------- ში გამრიცხველიანების ინფორმაციის მოწოდების შესახებ. აღნიშნულთან დაკავშირებით სს ენერგო პრო ჯორჯიასაგან მიიღო აბონენტის ბარათი, სადაც აღნიშნულ მისამართზე რეგისტრირებულია მხოლოდ შპს „----------“ მრიცხველის კოდი, რაც იმის მტკიცებულებაა რომ მობინადრეებზე ჯერ სრულად არ არის გაფორმებული ფართები, აქედან გამომდინარე, ვერ რეგისტრირდებიან აბონენტებად.\nწარმოდგენილია იმ მომავალი მესაკუთრეების სიაც, ვისაც არ დაუფარავს ბოლომდე დავალიანება (არ შეუსრულებია ვალდებულება) კომპანიის წინაშე და ფართები არ დაურეგისტრირდათ საკუთრებაში.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nშემოსავლების სამსახურში წარდგენილი საჩივრით გადასახადის გადამხდელი არ ეთანხმებოდა ბარტერული გაცვლის ოპერაციის საბაზრო ღირებულებას. მიაჩნდა, რომ შემოწმებით განსაზღვრული ფასი არ შეესაბამება რეალურ საბაზრო ფასს. ამასთან, მისი განმარტებით, საგადასახადო შემოწმების მიერ 2019 წლის მარტის თვეში მთლიანად არის დაბეგრილი იმ ფართების ღირებულება, რომლებზეც არ არის მიღებული საკომპენსაციო თანხები და შესაბამისად, ფართები არ არის საკუთრებაში გადაცემული.\nსაგადასახადო შემოწმების შედეგების გადაანგარიშების თაობაზე გამოცემული აუდიტის დეპარტამენტის 20.09.2022 წლის დასკვნიდან ირკვევა, პირველ სადავო საკითხთან დაკავშირებით, გადამხდელი ითხოვს ბარტერული ოპერაციის საბაზრო ფასის განსაზღვრისას გათვალისწინებულ იქნას შპს „----------“ გადაცემული ფართის ღირებულება, რომელიც შეადგენს 1 მ 2 -ზე 148 აშშ დოლარს. აღსანიშნავია, რომ შპს „----------“ გადაცემულ იქნა სულ 391 მ 2 ფართი, რომლიდანაც 375 მ 2 წარმოადგენდა ბარტერული ოპერაციის ფარგლებში გადასაცემ ფართს და მხოლოდ 16,8 მ 2 ფართის ღირებულების გადახდა განხორციელდა. ბარტერული ოპერაციის ფარგლებში საბაზრო ფასის განსაზღვრისთვის შემოწმებამ იხელმძღვანელა მშენებლობის საბაზრო ფასის პრინციპით, შესაბამისად, ამ ნაწილში დარიცხული თანხების გადაანგარიშების საფუძველი არ წარმოშობილა.\nმეორე სადავო საკითხთან დაკავშირებით, გადამხდელის მიერ წარმოდგენილ იქნა ბინების რეალიზაციის ხელშეკრულებები, რომლებიც შემოწმების პროცესში დამუშავებულ და გათვალისწინებულ იქნა საგადასახადო ვალდებულებების განსაზღვრისას. შემოწმებამ დღგ-ით დაბეგვრის მომენტის განსაზღვრისთვის იხელმძღვანელა ფაქტობრივი ცხოვრების/სარგებლობის უფლების გადაცემის მომენტით. ყოველივე ზემოაღნიშნულიდან გამომდინარე, საგადასახადო შემოწმების აქტით დარიცხული თანხები არ დაექვემდებარა კორექტირებას.\nსაქართველოს მთავრობის 2011 წლის 14 დეკემბრის #473 დადგენილებით დამტკიცებული „დავის განმხილველი ორგანოების რეგლამენტის“ 33-ე მუხლის პირველი პუნქტის „ბ“ ქვეპუნქტის თანახმად, დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები. \nსაბჭოს სხდომაზე საჩივრის ზეპირი განხილვისას მომჩივნის წარმომადგენელმა განმარტა, რომ აუდიტის დეპარტამენტის მიერ მოხდა 2019 წლის მარტის თვეში იმ ფართების ღირებულების დაბეგვრა, რომლებზეც არ არის მიღებული საკომპენსაციო თანხები და შესაბამისად, არც ფართები არ არის საკუთრებაში გადაცემული (რეგისტრირებული საჯარო რეესტრში მყიდველებზე). აღნიშნული ფაქტობრივი გარემოება დაადასტურა აუდიტის დეპარტამენტის წარმომადგენელმაც. შესაბამისად, საბჭოს მიაჩნია, რომ სადავო საკითხი საჭიროებს დამატებით შესწავლას. ამ მიზნით, საჩივარი ამ ნაწილში ხელახლა განსახილველად უნდა დაუბრუნდეს შემოსავლების სამსახურს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. ნაწილობრივ გაუქმდეს შემოსავლების სამსახურის 2.02.2023 წლის №1719 ბრძანება;\n3. საჩივარი ფართების რეალიზაციის ნაწილში, ხელახლა განსახილველად დაუბრუნდეს შემოსავლების სამსახურს;\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაქონლის მიწოდებისას/მომსახურების გაწევისას დასაბეგრი დროის განსაზღვრა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n41\n\nდოკუმენტის დათვალიერება\n\ninfohub@rs.ge",
    "title": "Document 66b28495-d37f-450b-a7e1-bab3787b976c"
  }
}