{
  "id": "4d7d34ab-8779-4f73-b7e2-4b9f735413f2",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №23392/2/2024\n23 სექტემბერი 2024\nდოკუმენტის #:\n23392/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n19 სექტემბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n№ 23392/2/2024\n19 სექტემბერი 2024\n﻿გ ა დ ა წ ყ ვ ე ტ ი ლ ე ბ ა \n\n\n\n\nმომჩივანი:  შპს  „----------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,13.09.2024 წელს განიხილა და მიიღო გადაწყვეტილება შპს „----------“-ის 28.06.2024 წელს რეგისტრირებულ საჩივარზე (რეგისტრაციის №23392/2/2024). \n\n\nდავის საგანი:\nარაპირდაპირი მეთოდის გამოყენებით განსაზღვრული ფასნამატი.\n\n\nგასაჩივრებული გადაწყვეტილება:\n1. აუდიტის დეპარტამენტის 2024 წლის 11 აპრილის №005-44 საგადასახადო მოთხოვნა;\n2. შემოსავლების სამსახურის 2024 წლის 10 ივნისის №13631 ბრძანება.\n\n\nდარიცხული თანხა: 54 656 ლარი.\nმათ შორის:\nგადასახადი - 33 763\nდღგ - 28 937\nსაშემოსავლო გადასახადი - 4 764\nქონების გადასახადი - 62\nჯარიმა - 16 599\nსაურავი - 4 294\n\n\nფაქტების აღწერა\nსაწარმო დაფუძნებულია 2022 წლის 4 ოქტომბერს. ახორციელებს სარესტორნო მომსახურებას ---------- მდებარე იჯარით აღებულ ფართში.\nშემოსავლების სამსახურის აუდიტის დეპარტამენტის 2023 წლის 21 ნოემბრის №28639 ბრძანების საფუძველზე ჩატარდა კომპანიის საქმიანობის გასვლითი საგადასახადო შემოწმება. შესამოწმებელი პერიოდი განისაზღვრა 2022 წლის 4 ოქტომბრიდან 2023 წლის 1 ოქტომბრამდე. შემოწმების შედეგები აისახა 2024 წლის 29 მარტის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\nშესამოწმებელ პერიოდში გადასახადის გადამხდელის მიერ დეკლარირებული ბრუნვა შეადგენს 304 723 ლარს, ხოლო ბუღალტრულად აღრიცხული შემოსავალი შეადგენს 297 810 ლარს. მომჩივანი არ აწარმოებს ბუღალტრულ აღრიცხვას კანონმდებლობით დადგენილი წესით. კერძოდ, ვერ ხდება საქონლის მოძრაობისა და მზა პროდუქციის წარმოების პროცესის კონტროლი. გადასახადის გადამხდელის მიერ შემოწმების პროცესში წარდგენილი იქნა ახსნა-განმარტება რესტორნის ყველაზე გაყიდვადი კერძების შესახებ და თითოეული კერძის შემთხვევაში პროცენტული წილი გაყიდვების მთლიან სიხშირეში (ქალაქური ხინკალი - 17%, მთიულური ხინკალი - 12%, მწვადი - 16%, ქაბაბი - 16%, იმერული ხაჭაპური - 14%, სუპხარჩო - 13%, ოსტრი - 12%). ამასთან, მომჩივნის მიერ წარდგენილი იქნა ზემოაღნიშნული კერძების კალკულაციები და რესტორნის მენიუ. საგადასახადო კოდექსის 73-ე მუხლის მე-5 ნაწილის გათვალისწინებით, შემოსავლების სამსახურის გადასახადების ადმინისტრირების საინფორმაციო სისტემის მონაცემებისა და გადასახადის გადამხდელის მიერ წარდგენილი ინფორმაცია/დოკუმენტაციის დამუშავების შედეგად, გაანგარიშებული იქნა ფასნამატები თითოეული ხშირად გაყიდვადი კერძების შემთხვევაში, რაც შეწონილი იქნა მომჩივნის მიერ წარდგენილი პროცენტულობის მიხედვით გაყიდვების სიხშირეში. შედეგად, რესტორნის მიერ დამზადებული კერძების საშუალო ფასნამატმა შეადგინა 96%. შემოწმების მიერ კერძებისთვის საჭირო ნედლეულსა და ინგრედიენტებზე (გადასახადის გადამხდელის მიერ ბუღალტრულად დაფიქსირებული ნედლეულის საბოლოო ნაშთის გათვალისწინებით) გავრცელებული იქნა სარესტორნო კერძებზე გაანგარიშებული საშუალო ფასნამატი, ხოლო რესტორანში რეალიზებულ სასმელებთან მიმართებაში, სასმელების ტიპის მიხედვით (გამაგრილებელი სასმელები, წყალი, ლუდი, არაყი, ღვინო) გაანგარიშებული იქნა ფასნამატები და გავრცელებული იქნა შესაბამისი სახეობისა და კატეგორიის სასმელზე. შედეგად, არაპირდაპირი მეთოდით გაანგარიშებული შემოსავლები მომსახურების 10%-ის დამატებით (426 337 ლარი) განაწილებული იქნა შესამოწმებელ პერიოდში დეკლარირებული დღგ-ის ბრუნვების პროპორციულად. საგადასახადო კოდექსის 160-ე მუხლის პირველი ნაწილის საფუძველზე, მომჩივანს დაერიცხა დღგ და დაეკისრა საგადასახადო კოდექსის 275-ე მუხლით გათვალისწინებული ჯარიმა.\nამასთან, საგადასახადო კოდექსის 101-ე მუხლის საფუძველზე, საწარმოში არაპირდაპირი მეთოდის გამოყენებით განსაზღვრული დამატებით გამოვლენილი შემოსავლები, საწარმოს მხრიდან დამფუძნებლების წინაშე არსებული ვალდებულების თანხის (136 000 ლარი) გამოკლებით, განხილული იქნა საწარმოს დირექტორზე გაცემულ ხელფასად და დაიბეგრა გადახდის წყაროსთან 20%-იანი განაკვეთით. მომჩივანს დაერიცხა საშემოსავლო გადასახადი და დაეკისრა საგადასახადო კოდექსის 275-ე მუხლით გათვალისწინებული ჯარიმა. \nშემოწმების აქტის საფუძველზე გამოიცა აუდიტის დეპარტამენტის 2024 წლის 11 აპრილის №8134 ბრძანება და №005-44 საგადასახადო მოთხოვნა. მომჩივანს დამატებით გადასახდელად განესაზღვრა 54 656 ლარი.\nაღნიშნული საგადასახადო მოთხოვნა 2024 წლის 12 მაისს გასაჩივრდა შემოსავლების სამსახურში, რომელმაც 2024 წლის 10 ივნისის №13631 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 136-ე, მე-8, 49-ე, 61-ე, 73-ე, 158-ე, 159-ე, 163-ე, 164-ე, 101-ე, 154-ე, 43-ე მუხლებზე, ყურადღებას ამახვილებს საგადასახადო შემოწმების აქტით დადგენილ ფაქტობრივ გარემოებებზე და მიიჩნევს, რომ აუდიტის დეპარტამენტს შეეძლო არაპირდაპირი მეთოდის გამოყენებით განესაზღვრა გადასახადის გადამხდელის საგადასახადო ვალდებულებები. შესაბამისად, მართლზომიერია შემოწმებით რესტორნის მიერ დამზადებული კერძების საშუალო ფასნამატის გაანგარიშების მიზნით, თითოეული ხშირად გაყიდვადი კერძის შემთხვევაში ფასნამატის გაანგარიშება, რაც შეწონილი იქნა გადამხდელის მიერ წარდგენილი პროცენტულობის მიხედვით გაყიდვების სიხშირეში.\nშემოსავლების სამსახური ეყრდნობა, აგრეთვე, აუდიტის დეპარტამენტის მიერ წარდგენილ ინფორმაციას, რომლის მიხედვითაც, გადასახადის გადამხდელმა შემოწმების პროცესში რამდენჯერმე წარადგინა კერძების დაზუსტებული კალკულაციები და ახსნა-განმარტებები რესტორნის ყველაზე გაყიდვადი კერძებისა და ასევე, თითოეული კერძის შემთხვევაში პროცენტული წილის შესახებ გაყიდვების მთლიან სიხშირეში. დამატებით წარდგენილი დაზუსტებული ინფორმაცია ყველა ჯერზე შესწავლილი იქნა შემოწმების მიერ, შედარებულ იქნა მსგავსი საქმიანობის და კატეგორიის აუდირებული კომპანიების მონაცემებთან. შემოწმების შედეგებში გათვალისწინებულ იქნა მხოლოდ ის მონაცემები, რაც შინაარსობრივად ლოგიკური და მსგავსი იყო აუდირებული კომპანიების მონაცემებთან.\nამასთან, გადასახადის გადამხდელი ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა საგადასახადო ვალდებულებები განსაზღვრული არამართლზომიერად, ხოლო დავის წარმოების პროცესში არ ყოფილა წარდგენილი მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს.\nზემოხსენებული სამართლებრივი ნორმების, საქმეში არსებული მასალებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ შემოწმების შედეგად არაპირდაპირი მეთოდის გამოყენებით განსაზღვრული საგადასახადო ვალდებულებები შესაბამისობაშია კანონმდებლობის მოთხოვნებთან, წარდგენილი საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\n2023 წლის მარტიდან რესტორანი იწყებს მუშაობას და შესაბამისად ხორციელდება რეალიზებული პროდუქციის დღგ-ის დარიცხვა. 2023 წლის მარტიდან 2023 წლის სექტემბრის თვემდე კომპანიის რეალიზაცია შეადგენს 304 722,72 ლარს (დღგ - 54 850,09 ლარი). შემოწმების შედეგად, ამავე პერიოდში ირიცხება 122 324 ლარი (დღგ - 22 018 ლარი). თუ დარიცხვას გავითვალისწინებთ, კომპანიის ჯამური რეალიზაცია შეადგენს 427 046 ლარს, ხოლო ამ პერიოდში საწარმოს მიღებული აქვს 199 927 ლარის საქონელი (141 586.6 ლარის სასაქონლო ზედნადებით, ხოლო 58 340,4 ლარის ბაზარში შეძენილი საქონელი, რომელიც წარმოდგენილი არის შესყიდვის აქტებით). შემოწმების შედეგად დარიცხული თანხით სრულად რომ მომხდარიყო მიღებული საქონლის გაყიდვა, გაყიდული საქონლის და მიღებულ საქონლის ფასნამატი გამოდის 213%-ით მეტი, რაც არ შეესაბამება რეალურ გაყიდვებს. წარმოადგენს კვების ობიექტის გაყიდვად პროდუქციას, ფასნამატით გაყიდვის სიხშირე: ხაშლამა - 7% - 40%; ყალია - 5% - 57%; ჩაშუშული - 7% - 47%; აჭარული - 8% - 44%; ქაბაბი ქუთაისური - 9% - 60%; ჩაქაფული - 10% - 47%; თათარიახნი - 6% - 41%; ხინკალი - ქალაქური - 7% - 79%; ხინკალი მთიულური - 6% - 82%; მწვადი - 8% - 83%; ქაბაბი - 7% - 162%; ხაჭაპური იმერული - 6% - 113%; სუპხარჩო - 5% - 78%; ოსტრი - 9% - 64%. ვინაიდან არცერთ პროდუქციის ფასნამატი არ შეადგენს 162%-ზე მეტს, რესტორნის რეალიზაცია მიღებული საქონლიდან ვერ იქნება 213%-ით მეტი. აღნიშნულის გათვალისწინებით მომჩივანი ითხოვს შეუმცირდეს დარიცხული დღგ და შესაბამისი ჯარიმა-საურავი.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის შესაბამისად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე, სხვა მსგავს ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 158-ე მუხლის პირველი ნაწილის მიხედვით, დღგ-ით დასაბეგრ პირად (შემდგომ - დასაბეგრი პირი) განიხილება ნებისმიერი პირი, რომელიც ნებისმიერ ადგილზე დამოუკიდებლად ახორციელებს ნებისმიერი სახის ეკონომიკურ საქმიანობას, მიუხედავად ამ საქმიანობის მიზნისა და შედეგისა. \nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nსაგადასახადო კოდექსის 163-ე მუხლის პირველი და მე-2 ნაწილების შესაბამისად:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაგადასახადო კოდექსის 164-ე მუხლის პირველი ნაწილის მიხედვით, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nამავე მუხლის მე-4 ნაწილის შესაბამისად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის 101-ე მუხლის პირველი ნაწილის მიხედვით, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს. \nსადავო საკითხთან დაკავშირებით, წარმოდგენილია აუდიტის დეპარტამენტის 13.09.2024 წლის №------------ წერილი, სადაც მითითებულია, რომ გადასახადის გადამხდელი ახორციელებს სარესტორნო მომსახურებას (სახინკლის ტიპის რესტორანი). შესამოწმებელ პერიოდში საწარმოს მიერ დეკლარირებული ბრუნვა შეადგენს 304 723 ლარს, ხოლო ბუღალტრულად აღრიცხული შემოსავალი - 297 810 ლარს. გადასახადის გადამხდელი არ აწარმოებს ბუღალტრულ აღრიცხვას კანონმდებლობით დადგენილი წესით. კერძოდ, ვერ ხდება საქონლის მოძრაობისა და მზა პროდუქციის წარმოების პროცესის კონტროლი. მომჩივნის მიერ შემოწმების პროცესში წარდგენილი იქნა ახსნა-განმარტება რესტორნის ყველაზე გაყიდვადი კერძების შესახებ და ასევე თითოეული კერძის შემთხვევაში პროცენტული წილი გაყიდვების მთლიან სიხშირეში (ქალაქური ხინკალი 17%, მთიულური ხინკალი 12%, მწვადი 16%, ქაბაბი 16%, იმერული ხაჭაპური 14%, სუპხარჩო 13%, ოსტრი 12%). ამასთან, გადასახადის გადამხდელის მიერ წარდგენილი იქნა ზემოთ აღნიშნული კერძების კალკულაციები და რესტორნის მენიუ. საგადასახადო კოდექსის 49-ე, 73-ე მუხლების გათვალისწინებით, შემოსავლების სამსახურის ერთიანი ბაზების, გადასახადის გადამხდელის მიერ წარდგენილი ინფორმაცია/დოკუმენატაციის დამუშავების შედეგად, გაანგარიშდა ფასნამატები თითოეული ხშირად გაყიდვადი კერძების შემთხვევაში, რაც შეწონილი იქნა გადასახადის გადამხდელის მიერ წარდგენილი პროცენტულობის მიხედვით გაყიდვების სიხშირეში. შედეგად, რესტორნის მიერ დამზადებული კერძების საშუალო ფასნამატმა შეადგინა 96%. შემოწმების მიერ კერძებისთვის საჭირო ნედლეულსა და ინგრედიენტებზე (მომჩივნის მიერ ბუღალტრულად დაფიქსირებული ნედლეულის საბოლოო ნაშთის გათვალისწინებით) გავრცელდა სარესტორნო კერძებზე გაანგარიშებული საშუალო ფასნამატი, ხოლო რესტორანში რეალიზებულ სასმელებთან მიმართებაში სასმელების ტიპის მიხედვით (გამაგრილებელი სასმელები, წყალი, ლუდი, არაყი, ღვინო) გაანგარიშდა ფასნამატები და გავრცელდა შესაბამისი სახეობისა და კატეგორიის სასმელზე. შედეგად, არაპირდაპირი მეთოდით გაანგარიშებული შემოსავლები მომსახურების 10%-ის დამატებით (426 337 ლარი) განაწილდა შესამოწმებელ პერიოდში დეკლარირებული დღგ-ის ბრუნვების პროპორციულად. შესაბამისად, მომჩივანს დაერიცხა დღგ. ამასთან, საგადასახადო კოდექსის 101-ე მუხლის შესაბამისად, საწარმოში არაპირდაპირი მეთოდის გამოყენებით განსაზღვრული დამატებით გამოვლენილი შემოსავლები კომპანიის მხრიდან დამფუძნებლების წინაშე არსებული ვალდებულების თანხის (136 000 ლარი) გამოკლებით განხილული იქნა საწარმოს დირექტორზე გაცემულ ხელფასად და დაიბეგრა გადახდის წყაროსთან. ასევე, აღსანიშნავია, რომ გადასახადის გადამხდელმა შემოწმების პროცესში რამდენჯერმე წარადგინა კერძების დაზუსტებული კალკულაციები და ახსნა-განმარტებები რესტორნის ყველაზე გაყიდვადი კერძებისა და ასევე თითოეული კერძის შემთხვევაში პროცენტული წილი გაყიდვების მთლიან სიხშირეში. დამატებით წარდგენილი დაზუსტებული ინფორმაცია შესწავლილ იქნა საგადასახადო ორგანოს მიერ და მათი არარეალურობიდან გამომდინარე არ იქნა გათვალისწინებული შემოწმების შედეგებში. \nამასთან, კომპანიის წარმომადგენელმა საბჭოს სხდომაზე განაცხადა, რომ სადავოდ არ ხდის დარიცხვის მართლზომიერებას და განმარტა, რომ დარღვევები გამოწვეულია გამოუცდელობით/უყურადღებობით და ითხოვა დარიცხული დღგ-ის და შესაბამისი ჯარიმა-საურავის შემცირება.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ შემოსავლების სამსახურის სადავო ბრძანება მართლზომიერია, არ არსებობს მისი გაუქმების და მომჩივნის მოთხოვნის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nშემოსავლების/ხარჯების განსაზღვრა არაპირდაპირი მეთოდით\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n28\n\nდოკუმენტის დათვალიერება\n\ninfohub@rs.ge",
    "title": "Document 4d7d34ab-8779-4f73-b7e2-4b9f735413f2"
  }
}