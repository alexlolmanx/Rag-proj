{
  "id": "f87b5878-f9dd-477c-b20f-73f5fb03312a",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 19554\n11 აგვისტო 2023\nდოკუმენტის #:\n19554\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n08 აგვისტო 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nვალის მართვის დეპარტამენტი\nსაკანონმდებლო ნორმა:\nსაგადასახადო დავალიანების გადახდევინების უზრუნველყოფა საგადასახადო ორგანოს მიერ, საგადასახადო გირავნობა/იპოთეკა, გადასახადის გადამხდელის ცრუმაგიერი პირი\nჩამოტვირთვა\nგაზიარება\nN 19554\n08 აგვისტო 2023\n\n\n\n\n\n\nბ რ ძ ა ნ ე ბ ა\n\n\n\n\nფ/პ ----- ------------------ას (პ/ნ -----------------) \n(იურიდიული მის.: ----------------------------; \nფაქტობრივი მის: -------------------------------) \n2023 წლის 27 ივლისის საჩივრის \nდაკმაყოფილებაზე უარის თქმის თაობაზე\n\n\n\n\nშემოსავლების სამსახურმა დავების განხილვის საბჭოს 2023 წლის 4 აგვისტოს სხდომაზე (ოქმი №82) განიხილა ფ/პ ----- ------------------ას (პ/ნ -----------------) №82650/1/2023 საჩივარი, რომლითაც გადამხდელი არ ეთანხმება შემოსავლების სამსახურის 2023 წლის 29 ივნისის №011-5114 შეტყობინებით გავრცელებულ საგადასახადო გირავნობა/იპოთეკას. \n\n\nგადასახადის გადამხდელის პოზიცია:\nგადამხდელი საჩივარში განმარტავს, რომ შემოსავლების სამსახურის 2023 წლის 29 ივნისის №011- 5114 შეტყობინებით მისთვის ცნობილი გახდა, რომ მისი ნებისმიერი სახის ქონებაზე წარმოშობილია საგადასახადო გირავნობა/იპოთეკის უფლება. აღნიშნულ შეტყობინებაში მითითებული არ არის, თუ რა ფაქტობრივ გარემოებაზე დაყრდნობით მოხდა მის მიმართ გირავნობის გამოყენება.\nსაგადასახადო ორგანომ ისე გაავრცელა მის ნებისმიერ ქონებაზე საგადასახდო გირავნობა, რომ დღემდე ვერ შეძლო ზუსტად გაერკვია რის გამო აქვს საგადასახადო გირავნობა წარმოშობილი. მას არასდროს უმოქმედია ისე, რომ წარმოშობილიყო საქართველოს საგადასახდო კოდექსით 246-ე მუხლით გათვალისწინებული საგადასახადო გირავნობა.\nსაქართველოს საგადასახდო კოდექსის 246-ე მუხლში მითითებულია გადასახადის გადამხდელის ცმუმაგიერი პირის დეფინიცია და მასთან დაკავშირებული დეტალები. მოცემული მუხლის შესაბამისად პირი გადასახადის გადამხდელის ცრუმაგიერ პირად მიიჩნევა, თუ ეს პირი მოსალოდნელი ან არსებული საგადასახადო დავალიანების გადახდევინების უზრუნველყოფის ღონისძიებისათვის თავის არიდების მიზნით გამოიყენება. მას არანაერი მოქმედება არ ჩაუდენია ისეთი, რომლითაც სხვას ან საკუთარ შპს-ეს თავიდან აარიდა მოსალოდნელი ან არსებული საგადასახადო დავალიანების უზრუნველყოფის ღონისძიება. ყოველთვის ცდილობს არსებული გადასახადები გადაიხადოს კანონის სრული დაცვით.\nდღემდე მისთვის არავის გადაუცია სასამართლო შეტყობინება და წერილობითი დოკუმენტები. საკუთრების უფლება საქართველოს კონსტიტუციით განსაზღვრულ სიკეთეს წარმოადგენს. არავის აქვს უფლება უმიზეზოდ შეუზღუდოს საკუთარი ქონების ფლობა. მისი ყოველთვიური ხარჯები 1000 ლარამდეა, რომელიც საჭიროა მინიმალური სოციალური პირობების შესაქმნელად. მოცემული საგადასახადო გირავნობით წაერთვა სოციალური მინიმალური პირობების შექმნისათვის საჭირო ხარჯების განკარგვის უფლება, რაც ერთგვარად მიმართულია მისი როგორც სოციალური არსების დისკრედიტაციისათვის და ცდება ყველანაირ სამართლებრივ ლოგიკას. აღნიშნულიდან გამომდინარე, ითხოვს შემოსავლების სამსახურის 2023 წლის 29 ივნისის №011-5114 შეტყობინების გაუქმებას.\n\n\nფაქტობრივი გარემოებები: \nსაქმეზე არსებული მასალებითა და ვალის მართვის დეპარტამენტის მიერ მოწოდებული ინფორმაციით დგინდება, რომ ვალის მართვის დეპარტამენტმა 2023 წლის 29 ივნისს -----ის რაიონულ სასამართლოს წარუდგინა შუამდგომლობა ფ/პ ----- ------------------ას (პ/ნ -----------------)  და ფ/პ ----- ------------------ას (პ/ნ -----------------) , შპს  ----- ------------------ის (პ/ნ -----------------)  ცრუმაგიერ პირებად მიჩნევის თაობაზე.\nსაქართველოს საგადასახადო კოდექსის 246-ე მუხლის მე-4 ნაწილის და 239-ე მუხლის საფუძველზე 2023 წლის 29 ივნისს ვალის მართვის დეპარტამენტის მიერ გამოიცა №011-5114 შეტყობინება ფ/პ ----- ------------------ას (პ/ნ -----------------)  ქონებაზე საგადასახადო გირავნობის/იპოთეკის უფლების წარმოშობის შესახებ.\n\n\nშემოსავლების სამსახურმა განიხილა აღნიშნული საჩივრები და მიიჩნია, რომ გადასახადის გადამხდელის მოთხოვნა არ უნდა დაკმაყოფილდეს შემდეგ გარემოებათა გამო: \nსაქართველოს საგადასახადო კოდექსის 302-ე მუხლის მე-6 ნაწილის თანახმად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nსაქართველოს საგადასახადო კოდექსის 238-ე მუხლის პირველი ნაწილის „ა“ ქვეპუნქტის თანახმად, საგადასახადო ორგანოს უფლება აქვს, საგადასახადო დავალიანების გადახდევინების უზრუნველსაყოფად გადასახადის გადამხდელის ქონებაზე გაავრცელოს საგადასახადო გირავნობა/იპოთეკა. საქართველოს საგადასახადო კოდექსის 239-ე მუხლის პირველი ნაწილის შესაბამისად, საგადასახადო გირავნობა/იპოთეკა არის სახელმწიფოს უფლება, საგადასახადო დავალიანების გადახდევინება უზრუნველყოს გადასახადის გადამხდელის, სხვა ვალდებული პირის ქონებიდან. ამავე მუხლის მე-2 ნაწილის თანახმად, საგადასახადო გირავნობის/იპოთეკის რეგისტრაციის უფლება წარმოიშობა საგადასახადო დავალიანების წარმოშობასთან ერთად და მარეგისტრირებელ ორგანოში რეგისტრაციის მომენტიდან და ვრცელდება საგადასახადო დავალიანების ფარგლებში, პირის საკუთრებაში არსებულ ან/და მის ბალანსზე რიცხულ ქონებაზე (გარდა ლიზინგით მიღებულისა), საგადასახადო დავალიანების წარმოქმნის შემდეგ შეძენილი ქონების ჩათვლით. საგადასახადო გირავნობის/იპოთეკის უფლების გამოყენება შესაძლებელია ამ კოდექსის 265-ე მუხლით გათვალისწინებულ შემთხვევაში.\nსაქართველოს საგადასახადო კოდექსის 246-ე მუხლის მე-4 ნაწილის თანახმად, საგადასახადო ორგანოს უფლება აქვს, პირის გადასახადის გადამხდელის ცრუმაგიერ პირად აღიარების შესახებ შუამდგომლობის სასამართლოსთვის წარდგენასთან ერთად ამ პირის ქონებაზე გაავრცელოს საგადასახადო გირავნობა/იპოთეკა გადასახადის გადამხდელის საგადასახადო დავალიანების ფარგლებში. თუ სასამართლო არ დააკმაყოფილებს პირის გადასახადის გადამხდელის ცრუმაგიერ პირად აღიარების შესახებ საგადასახადო ორგანოს შუამდგომლობას, საგადასახადო გირავნობა/იპოთეკა უქმდება.\nდადგენილია, რომ შპს -----------ს (ს/ნ ----------) ცრუმაგიერ პირად ფ/პ ----- ------------------ას (პ/ნ -----------------)  მიჩნევის თაობაზე ბრძანების გამოცემის მოთხოვნით ვალის მართვის დეპარტამენტის მიერ 2023 წლის 29 ივნისს ოზურგეთის რაიონულ სასამართლოს წარედგინა შუამდგომლობა. დადგენილია ასევე, რომ „საგადასახადო გირავნობა/იპოთეკის უფლების წარმოშობის შესახებ“ სადავო შეტყობინებების გამოცემის თარიღისათვის შპს -------ს (ს/ნ --------) პირადი აღრიცხვის ბარათზე ერიცხებოდა და ერიცხება საგადასახადო დავალიანება. \nზემოაღნიშნული სამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ ვალის მართვის დეპარტამენტის მიერ სადავო ადმინისტრაციული აქტები გამოცემულია საგადასახადო კანონმდებლობის შესაბამისად და არ არსებობს გადასახადის გადამხდელის მოთხოვნის დაკმაყოფილების სამართლებრივი საფუძველი.\n\n\n\n\nსაქართველოს საგადასახადო კოდექსის 304-ე მუხლის საფუძველზე,\n\n\n ვ ბ რ ძ ა ნ ე ბ : \n\n\n\n\n1. ფ/პ ----- ------------------ას (პ/ნ -----------------)  საჩივარი არ დაკმაყოფილდეს;\n2. ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვახტანგ გორგასლის ქ. №16) ან ქუთაისის საქალაქო სასამართლოში (მის.: ქ. ქუთაისი, ვიქტორ კუპრაძის №11), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 დღის ვადაში.\nჩამოტვირთვა\nგაზიარება\nთეგები:\nუზრუნველყოფის ღონისძიებები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n7\n\nდოკუმენტის დათვალიერება\n\ninfohub@rs.ge",
    "title": "Document f87b5878-f9dd-477c-b20f-73f5fb03312a"
  }
}