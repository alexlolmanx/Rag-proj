{
  "id": "d35cea9e-a96c-4d86-b7fe-bccfd31464d4",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19078/2/2023\n08 ივნისი 2023\nდოკუმენტის #:\n9078/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n05 მაისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაქონლის მიწოდება, მომსახურების გაწევა, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№19078/2/2023\n5.05.2023\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „----------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 5.05.2023 წელს განიხილა და მიიღო გადაწყვეტილება შპს „----------“-ს 12.03.2023 წელს რეგისტრირებულ საჩივარზე (რეგისტრაციის №19078/2/2023). \n\n\nდავის საგანი: \n1. დღგ-ით დასაბეგრი ბრუნვის განსაზღვრა;\n2. სანქციებისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე.\n\n\nგასაჩივრებული გადაწყვეტილება: \n1. აუდიტის დეპარტამენტის 29.11.2022 წლის №002-206 საგადასახადო მოთხოვნა;\n2. შემოსავლების სამსახურის 21.02.2023 წლის №3150 ბრძანება.\n\n\nდარიცხული თანხა: 21 619 ლარი. \nმათ შორის:\nდღგ - 10 779\nჯარიმა - 5 390 \nსაურავი - 5 450\n\n\nპროცედურული გარემოებები \nაუდიტის დეპარტამენტის მიერ ჩატარდა გადასახადის გადამხდელის საქმიანობის 14.08.2018 წლიდან 1.05.2020 წლამდე საანგარიშო პერიოდის კამერალური საგადასახადო შემოწმება ელექტრონულად გამოწერილი საგადასახადო ანგარიშ-ფაქტურების/სასაქონლო ზედნადებების, მიღებული საგადასახადო ანგარიშ-ფაქტურებისა და საბაჟო დეკლარაციების 2019 წლის მაისის, სექტემბრის, დეკემბრის, 2020 წლის იანვრის და აპრილის თვეების საანგარიშო პერიოდების დღგ-ის დეკლარაციაში ასახვის სისწორის დადგენის მიზნით. შემოწმების შედეგები აისახა აუდიტის დეპარტამენტის 16.11.2022 წლის საგადასახადო შემოწმების აქტში, რომლის საფუძველზე გამოიცა აუდიტის დეპარტამენტის 29.11.2022 წლის №29717 ბრძანება და №002-206 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 21.02.2023 წლის №3150 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nსადავო საკითხები: \n1. დღგ-ით დასაბეგრი ბრუნვის განსაზღვრა \nფაქტების აღწერა\nაუდიტის დეპარტამენტის 16.11.2022 წლის საგადასახადო შემოწმების აქტის მიხედვით, საწარმო გადასახადის გადამხდელად რეგისტრირებულია 2014 წლის 5 მაისს, ხოლო დღგ-ის გადამხდელად - 2014 წლის 6 მაისს. გადამხდელის საქმიანობას წარმოადგენს წყალგაყვანილობის, გათბობის და ჰაერის კონდიცირების სისტემების მონტაჟი და აღნიშნულთან დაკავშირებული მასალის საბითუმო რეალიზაცია. შესამოწმებელ პერიოდში განახორციელა ეკონომიკური საქმიანობა, თუმცა ბიუჯეტთან საგადასახადო ანგარიშსწორება სრულფასოვნად არ განუხორციელებია და არ აქვს დაბეგრილი სრულად ყველა ოპერაცია. შემოწმებით, შესაბამის პერიოდში მოქმედი საგადასახადო კოდექსის 161-ე მუხლის საფუძველზე, განისაზღვრა გადამხდელის დღგ-ით დასაბეგრი ბრუნვა (გამოწერილი საგადასახადო ანგარიშ-ფაქტურები). შედეგად, გადამხდელს დაერიცხა დღგ და დაეკისრა ჯარიმა საგადასახადო კოდექსის 275-ე მუხლით.\n\n\nშემოსავლების სამსახურის გადაწყვეტილების შინაარსი \nშემოსავლების სამსახურმა იხელმძღვანელა შესაბამის პერიოდში მოქმედი საგადასახადო კოდექსის 160-ე მუხლით, 161-ე მუხლით, 171-ე მუხლის პირველი ნაწილით, „გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანების შესაბამის პერიოდში მოქმედი 481 მუხლის პირველი ნაწილით და მიიჩნია, რომ გადასახადის გადამხდელის მიერ წარდგენილი საჩივარი ამ ნაწილში დაუსაბუთებელია და არ არსებობს მისი დაკმაყოფილების სამართლებრივი საფუძველი.\n\n\nმომჩივნის არგუმენტაცია \nმომჩივანი არ ეთანხმება დღგ-ში განსაზღვრულ საგადასახადო ვალდებულებებს და მიუთითებს, რომ შემმოწმებლის დასაბეგრი ბაზის გადაანგარიშების დეტალური ანალიზის მიხედვით დგინდება, რომ გაანგარიშება ეფუძნება გამოწერილი დადასტურებული ანგარიშ-ფაქტურების და საავანსო ანგარიშ-ფაქტურების ჯამს. უნდა აღინიშნოს, რომ ანგარიშ-ფაქტურების უმეტესი ნაწილი ეხება გრძელვადიან პროექტებს და მისი დეკლარირება ხდება დამკვეთის მხრიდან დადასტურების შემდეგ. დღგ-ის ბრუნვის დეკლარაციებში კონკრეტულ შემთხვევაში ასახა, შესაბამის პერიოდში მოქმედი საგადასახადო კოდექსის 161-ე მუხლის პირველი ნაწილის საფუძველზე, ფაქტობრივად შესრულებული სამუშაოების მიხედვით, გამოწერილი ანგარიშ-ფაქტურები, რომელიც პროექტების შესრულების მიხედვით უმეტეს შემთხვევაში ფარავს გამოწერილ საავანსო თანხებსაც.\nწარმოდგენილი აქვს ცხრილი და განმარტავს, რომ ცხრილში მოცემული ყვითლად მონიშნული საავანსო ანგარიშ-ფაქტურების (შემმოწმებლის გაანგარიშებით დაუბეგრავი ოპერაცია არის ნაჩვენები) დეკლარირებულ საგადასახადო ანგარიშ-ფაქტურებთან შეწყვილებით დასტურდება, რომ კომპანიის მიერ საგადასახადო ვალდებულება გადახდილია სრულად და ჯეროვნად. აქ დარღვევად შეიძლება ჩაითვალოს საქართველოს ფინანსთან მინისტრის 2017 წლის 15 იანვრის №49 ბრძანებით დადგენილი წესით საავანსო თანხის მიღებისთანავე იმავე პერიოდებში დეკლარირების ვალდებულება (პერიოდის ცდომილებით გამოწვეული სამართალდარღვევა). შემმოწმებელს დასაბეგრი ბაზის გაანგარიშებისას არ მიუქცევია ყურადღება იმ გარემოებებისთვის, რომ „ასეთი ტიპის კონტრაქტები ხასიათდება საკონტრაქტო პირობებით, ასევე არ მიუქცევია ყურადღება მის მიერ წარდგენილ განმარტებით ჩვენებებს მტკიცებულებებთან ერთად (იხ. თანდართული ფაილი), რომელიც ადასტურებს დღგ-ის სრულყოფილად ბიუჯეტში გადახდებს.\nშესრულებული სამუშაოების მიხედვით დეკლარირებული იქნა ყველა ანგარიშ-ფაქტურა და შესაბამისად გადახდილი იქნა დღგ. შემმოწმებლის მიერ დადგენილი დღგ-ის ბრუნვის სხვაობა გამოწვეულია დაუდეკლარირებელი საავანსო ფაქტურების გამო. არ ეთანხმება ცალმხრივად გაკეთებულ გაანგარიშებებს, რომელიც პერიოდის მიხედვით დღგ-ის დასაბეგრი ბრუნვის ზრდას იწვევს და არ ითვალისწინებს შემდეგ პერიოდებში ფაქტობრივად შესრულებული სამუშაოების მიხედვით გამოცემული დადასტურებული ანგარიშ-ფაქტურებით დეკლარირებული დღგ-ის ბრუნვას და გადახდას, რომელიც ასევე საავანსო თანხების კომპენსაციასაც მოიცავს. მიიჩნევს, რომ შემმოწმებელმა არამართლზომიერად განსაზღვრა დღგ-ით დასაბეგრი ობიექტი, რაც თავის მხრივ ითვალისწინებს ორმაგად დაბეგვრას და მოითხოვს შემმოწმებლის მიერ აღნიშნულ პერიოდზე დადგენილი დღგ-ის ბრუნვების კორექტირებას (შემცირებას) და შესაბამისად დარიცხული თანხების გადაანგარიშებას.\nსაგადასახადო ორგანომ არ გამოიკვლია საქმისათვის არსებითი მნიშვნელობის მქონე ყველა გარემოება და მეტიც მან თავისი გადაწყვეტილება დააფუძნა იმ მტკიცებულებებზე, რომლებიც სათანადოდ არ იქნა გამოკვლეული და შესწავლილი ადმინისტრაციული წარმოების დროს. საგადასახადო ორგანოს მიერ შემოწმების შედეგების გამოყვანისას დარღვეული იქნება საქართველოს ზოგადი ადმინისტრაციული კოდექსის 53-ე მუხლის მე-5 ნაწილი და ამავე კოდექსის 96-ე მუხლი, რაც თავის მხრივ საქართველოს ზოგადი ადმინისტრაციული კოდექსის 601 მუხლის შესაბამისად შემოწმების აქტის ბათილობის საფუძველი იქნება.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი უნდა დაკმაყოფილდეს ნაწილობრივ შემდეგ გარემოებათა გამო: \nშესაბამის პერიოდში მოქმედი საგადასახადო კოდექსის 160-ე მუხლის „ა“ ქვეპუნქტის მიხედვით, დღგ-ით დაბეგვრის ობიექტია დასაბეგრი ოპერაცია. \nშესაბამის პერიოდში მოქმედი საგადასახადო კოდექსის 161-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. ა.ა) დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა; ა.ბ) დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი, მაგრამ: ა.ბ.დ) არაუგვიანეს მისაწოდებელი საქონლის/გასაწევი მომსახურების საკომპენსაციო თანხის/თანხის ნაწილის გადახდის მომენტისა, თუ თანხის გადახდა ხორციელდება საქონლის მიწოდებამდე/მომსახურების გაწევამდე, გარდა ამ ნაწილის „ა.ბ.ბ“ და „ა.ბ.გ“ ქვეპუნქტებით გათვალისწინებული შემთხვევებისა.\n„გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანების 481 მუხლის პირველი პუნქტის თანახმად, საქონლის მიწოდებამდე/მომსახურების გაწევამდე საკომპენსაციო თანხის/თანხის ნაწილის გადახდის შემთხვევაში, ოპერაცია მიღებული საკომპენსაციო თანხის ოდენობით ექვემდებარება დამატებული ღირებულების გადასახადით დაბეგვრას თანხის მიღების მომენტში.\nშემოწმებისას დადგენილია, რომ კომპანიამ შესამოწმებელ პერიოდში განახორციელა ეკონომიკური საქმიანობა, თუმცა ბიუჯეტთან საგადასახადო ანგარიშსწორება სრულფასოვნად არ განუხორციელებია და არ აქვს დაბეგრილი სრულად ყველა ოპერაცია. შემოწმებით, შესაბამის პერიოდში მოქმედი საგადასახადო კოდექსის 161-ე მუხლის საფუძველზე, განისაზღვრა გადამხდელის დღგ-ით დასაბეგრი ბრუნვა.\nსაბჭოს სხდომაზე სადავო საკითხის ზეპირი განხილვისას მომჩივანმა განმარტა, რომ შესრულებული სამუშაოების მიხედვით, ყველა საგადასახადო ანგარიშ-ფაქტურა დეკლარირებულია და შესაბამისად გადახდილია დღგ. შემმოწმებლის მიერ დადგენილი დღგ-ის ბრუნვის სხვაობა გამოწვეულია დაუდეკლარირებელი საავანსო ანგარიშ-ფაქტურების გამო. მართალია ავანსის ანგარიშფაქტურები არ ჰქონდა დაბეგრილი, თუმცა ბეგრავდა ამ ოპერაციებზე საბოლოოდ გამოწერილი ანგარიშ-ფაქტურების მიხედვით. მიიჩნევს, რომ შემმოწმებელმა არამართლზომიერად განსაზღვრა დღგ-ით დასაბეგრი ობიექტი, რაც იწვევს ერთი და იგივე ოპერაციების ორმაგად დაბეგვრას და მოითხოვს შემმოწმებლის მიერ აღნიშნულ პერიოდზე დადგენილი დღგ-ის ბრუნვების კორექტირებას (შემცირებას) და შესაბამისად დარიცხული თანხების გადაანგარიშებას.\nმხარეთა არგუმენტაციის შესწავლის, წარმოდგენილი მტკიცებულებების შეფასების და საქმეზე არსებული ფაქტობრივი გარემოებების გათვალისწინებით, საბჭოს მიაჩნია, რომ მომჩივნის მიერ დასახელებული არგუმენტი საჭიროებს დამატებით შესწავლას. ამ მიზნით, აუდიტის დეპარტამენტს უნდა დაევალოს მომჩივნის მონაწილეობით შეისწავლოს მის მიერ დასახელებული არგუმენტები, კერძოდ, ავანსის საგადასახადო ანგარიშ-ფაქტურების ნაწილში საბოლოოდ გამოწერილი ანგარიშფაქტურების მიხედვით დაბეგვრის საკითხი და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს ამ ნაწილში შემოწმების აქტით განსაზღვრული საგადასახადო ვალდებულებების (მათ შორის სანქციების) შესაბამისი კორექტირება (შემცირება).\n\n\n2. სანქციებისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე \nფაქტების აღწერა\nაუდიტის დეპარტამენტის 29.11.2022 წლის №002-206 საგადასახადო მოთხოვნის მიხედვით, კომპანიას სანქციის სახით განესაზღვრა სულ - 10 840 ლარი, მათ შორის: ჯარიმა - 5 390 ლარი და საურავი - 5 450 ლარი. \n\n\nშემოსავლების სამსახურის გადაწყვეტილების შინაარსი \nშემოსავლების სამსახურმა მიუთითა ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციის მიმართ შემოსავლების სამსახურს მიზანშეწონილად არ მიაჩნია საგადასახადო კოდექსის 269-ე მუხლის მე-7 ნაწილის გამოყენება.\n\n\nმომჩივნის არგუმენტაცია \nმომჩივანს მიაჩნია, რომ წარმოადგენს კეთილსინდისიერ გადამხდელს და მისი ქმედებით ბიუჯეტისთვის ზიანი არ მიუყენებია. ზემოთაღნიშნული სამართალდარღვევები გამოწვეულია მის მიერ დაშვებული შეცდომით (არ ცოდნით). მან არ იცოდა და არც შეიძლებოდა რომ ცოდნოდა, რომ ჩადიოდა შემოწმებით დადგენილ სამართალდარღვევას. ეს დასტურდება დღგ-ის გაანგარიშების ეპიზოდში.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nსაბჭოს მიაჩნია, რომ განსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელი კეთილსინდისიერად შეცდა, ან არ იყო მისთვის ცნობილი ისეთი გარემოება, რამაც მისი პასუხისმგებლობა გამოიწვია. მომჩივანი ვერ ამტკიცებს, რომ ჩადენილი სამართალდარღვევა გამოწვეულია არა მისი დაუდევრობით, არამედ საქმიანობისათვის დამახასიათებელი თანმდევი გულისხმიერების მიუხედავად.\nზემოაღნიშნულიდან გამომდინარე, საგადასახადო კოდექსის 269-ე მუხლის მე-7 ნაწილით საბჭოსთვის მინიჭებული უფლებამოსილების გამოყენების საფუძველი არ არსებობს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. ნაწილობრივ გაუქმდეს შემოსავლების სამსახურის 21.02.2023 წლის №3150 ბრძანება;\n3. პირველ სადავო საკითხზე, დაევალოს აუდიტის დეპარტამენტს ამ გადაწყვეტილების შესაბამისად უზრუნველყოს სადავო საკითხის მომჩივნის მონაწილეობით შესწავლა და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს მომჩივნის პირადი აღრიცხვის ბარათზე დარიცხული თანხების შესაბამისი კორექტირება (შემცირება);\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაქონლის მიწოდება/მომსახურების გაწევა\nდეკლარაციის/ინფორმაციის დაგვიანებით წარდგენისთვის/წარუდგენლობისთვის განსაზღვრული ჯარიმა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n36\n\nდოკუმენტის დათვალიერება\n\ninfohub@rs.ge",
    "title": "Document d35cea9e-a96c-4d86-b7fe-bccfd31464d4"
  }
}