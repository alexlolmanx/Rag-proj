{
  "id": "215bab74-84a4-4132-aad3-42fc7f79a320",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22518/2/2024\n02 ივლისი 2024\nდოკუმენტის #:\n22518/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n27 ივნისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nმიწაზე ქონების გადასახადის განაკვეთი, საგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\n1\nI ეტაპი - შემოსავლების სამსახური\n2 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\n№22518/2/2024\n27 ივნისი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „-------“ (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 14.06.2024 წელს განიხილა და მიიღო გადაწყვეტილება შპს „-------“ 10.03.2024 წელს რეგისტრირებულ საჩივარზე (რეგისტრაციის №22518/2/2024). \n\n\nდავის საგანი: \nშემოსავლების სამსახურის 8.08.2023 წლის №19521 ბრძანების აღსრულების შედეგები.\n\n\nგასაჩივრებული გადაწყვეტილება: \n1. აუდიტის დეპარტამენტის 2023 წლის 29 დეკემბრის №007-440 საგადასახადო მოთხოვნა; \n2. შემოსავლების სამსახურის 2024 წლის 21 თებერვლის №3665 ბრძანება.\n\n\nდარიცხული თანხა: 982 094 ლარი. \nმათ შორის: \nგადასახადი - 610 991 \nდღგ - 8 394 \nმოგების გადასახადი - 183 445 \nსაშემოსავლო გადასახადი - 1 357 \nქონების გადასახადი - 417 795 \nჯარიმა - 182 040 \nსაურავი - 189 063\n\n\nფაქტების აღწერა \nშემოსავლების სამსახურის აუდიტის დეპარტამენტის 2022 წლის 18 აპრილის №9684 ბრძანების საფუძველზე ჩატარდა კომპანიის საქმიანობის კამერალური საგადასახადო შემოწმება. შემოწმების შედეგები აისახა 2022 წლის 28 დეკემბრის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\nგადასახადის გადამხდელს ქონების გადასახადით დასაბეგრი ბაზა გაანგარიშებული ჰქონდა ბუღალტრულ აღრიცხვაში ასახული ძირითადი საშუალებების საბალანსო ღირებულებით, რომელთა მიმართაც არ ახდენდა ბასს-ით გათვალისწინებულ გადაფასებას. ამასთან, საწარმოს არ გააჩნდა ეკონომიკურ საქმიანობაში გამოყენებული შენობა-ნაგებობის რეალური (საბაზრო) ღირებულების შეფასების დასკვნა. შესაბამისად, შემოწმების სრულყოფილად ჩატარების მიზნით, შემოსავლების სამსახურის ვალის მართვის ექსპერტიზის სამმართველოს მიერ ჩატარდა ქონების შეფასების ექსპერტიზა და შედგა 2022 წლის 23 დეკემბრის დასკვნა №56635/12/22. აღნიშნულ დასკვნაში ასახული ქონების ღირებულება მნიშვნელოვნად განსხვავდებოდა საბალანსო ღირებულებისაგან. შედეგად, საგადასახადო კოდექსის 202-ე, 204-ე მუხლების გათვალისწინებით, მომჩივანს დაერიცხა ქონების გადასახადი. ამასთან, აღნიშნულ თანხაზე საურავი დაეკისრება მხოლოდ საგადასახადო მოთხოვნის ჩაბარების დღის შემდეგ 30- ე დღიდან, ხოლო დეკლარაციაში გადასახადის თანხის შემცირებისთვის საგადასახადო კოდექსის 275-ე მუხლით გათვალისწინებული ჯარიმა არ დაეკისრა.\nშემოწმების აქტის საფუძველზე გამოიცა აუდიტის დეპარტამენტის 2022 წლის 29 დეკემბრის №33738 ბრძანება და №007-403 საგადასახადო მოთხოვნა. მომჩივანს დამატებით გადასახდელად განესაზღვრა 458 014 ლარი. ასევე, 2023 წლის 27 იანვრის სავადო თარიღით განესაზღვრა ქონების გადასახადი - 509 222 ლარი.\nაღნიშნული საგადასახადო მოთხოვნა 2023 წლის 25 იანვარს გასაჩივრდა შემოსავლების სამსახურში, რომელმაც 2023 წლის 8 აგვისტოს №19521 ბრძანებით ნაწილობრივ დააკმაყოფილა საჩივარი. მე-4 სადავო საკითხთან დაკავშირებით: \n- ქონების საბაზრო ღირებულების დაზუსტების მიზნით, გადასახადის გადამხდელს მიეცა წინადადება, აუდიტის დეპარტამენტს წარუდგინოს დოკუმენტურად დადასტურებული მტკიცებულებები, მ.შ. კომპეტენტურ პირთან გაფორმებული ხელშეკრულება ექსპერტიზის დანიშვნის შესახებ; \n- დაევალა აუდიტის დეპარტამენტს, გადასახადის გადამხდელის მიერ შესაბამისი მტკიცებულებების წარდგენის შემთხვევაში, ყოველმხრივ შეისწავლოს/გამოიკვლიოს წარდგენილი მტკიცებულებები და სათანადო საფუძვლის არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება). \nდანარჩენ ნაწილში საჩივარი არ დაკმაყოფილდა. \nშემოსავლების სამსახურის 2023 წლის 8 აგვისტოს №19521 ბრძანება 26.08.2023 წელს გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში, რომელმაც 1.12.2023 წლის №20677/2/2023 გადაწყვეტილებით არ დააკმაყოფილა საჩივარი.\nშემოსავლების სამსახურის 8.08.2023 წლის №19521 ბრძანების აღსრულების შედეგად, გამოიცა აუდიტის დეპარტამენტის 25.12.2023 წლის დასკვნა, 28.12.2023 წლის №33748 ბრძანება და 29.12.2023 წლის №007-440 საგადასახადო მოთხოვნა, რომელთა შესაბამისად მომჩივანს შეუმცირდა გადასახადი 91 427 ლარით.\nკორექტირებული საგადასახადო მოთხოვნა 2024 წლის 23 იანვარს გასაჩივრდა შემოსავლების სამსახურში, რომელმაც 2024 წლის 21 თებერვლის №3665 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე და 304-ე მუხლებზე. \n● პირველ სადავო საკითხთან დაკავშირებით, შემოსავლების სამსახური მიუთითებს საგადასახადო შემოწმების შედეგების გადაანგარიშების თაობაზე აუდიტის დეპარტამენტის მიერ გამოცემულ დასკვნაზე, რომლის თანახმად, გადასახადის გადამხდელმა აუდიტის დეპარტამენტს დამატებით წარუდგინა დოკუმენტურად დადასტურებული მტკიცებულებები. კერძოდ, სსიპ ლევან სამხარაულის სახელობის სასამართლო ექსპერტიზის ეროვნული ბიუროს, შპს „-------“ და ------- დასკვნები, რომელთა მიხედვითაც შპს „-------“ კუთვნილი ქონება შეფასდა 2020 წლის 31 დეკემბრის მდგომარეობით. შედეგად, შემოწმების მიერ, ქონების გადასახადის ნაწილში განსაზღვრული საგადასახადო ვალდებულებები შემცირდა.\n● საგადასახადო კოდექსის 269-ე მუხლის მე-7 ნაწილის საფუძველზე, სანქციებისგან გათავისუფლებასთან დაკავშირებით, შემოსავლების სამსახური აღნიშნავს, რომ გადასახადის გადამხდელს სადავო გარემოებად მითითებული აქვს ისეთი გარემოებები, რაც შემოსავლების სამსახურის 2023 წლის 8 აგვისტოს №19521 ბრძანებით არ დაკმაყოფილდა და შესაბამისად, არ ყოფილა დავალებული შესასრულებლად აუდიტის დეპარტამენტისთვის.\nამდენად, საქმეზე არსებული მტკიცებულებების, აუდიტის დეპარტამენტის მიერ შედგენილი დასკვნის და შესაბამისად განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარდგენილი საჩივრის დაკმაყოფილების საფუძველი.\n\n\nმომჩივნის არგუმენტაცია \nქონების/მიწის გადასახადის განსაზღვრა განხორციელდა შემოსავლების სამსახურის ვალის მართვის დეპარტამენტის ექსპერტიზის სამმართველოს 56635/12/22 დასკვნის საფუძველზე, რომლითაც განსაზღვრულია ქონების არარეალური საბაზრო ფასები, იმდენად რომ მისი გამოყენება ყოვლად დაუშვებელია, რაზეც მომჩივნის მიერ წარდგენილი იქნა ალტერნატიული, კომპეტენტური ორგანოს მიერ გაცემული დასკვნა. აღნიშნული დასკვნები შედგენილია 2020 წლის საანგარიშო პერიოდზე და მასში მითითებული ქონება შეფასებულია სამხარაულის ექსპერტიზის ბიუროს მიერ. მიუხედავად ამისა, შემმოწმებლებმა აღნიშნული დასკვნით არ გადაიანგარიშეს 2019 და 2021 წლის საანგარიშო პერიოდები ყოვლად გაურკვეველი მიზეზების გამო. ამასთან, მათ მიერვე შემოწმების პერიოდში შედგენილი დასკვნა არის ანალოგიური, ერთ-ერთ სანგარიშო პერიოდზე ფასები მოცემულია დოლარში და აღნიშნული ფასი გამოყენებულია ყველა შესამოწმებელ პერიოდზე დოლარის კურსის გათვალისწინებით. მოცემულ შემთხვევაში კი აშკარად ადგილი აქვს უსამართლო და არა გულისხმიერ მიდგომას, ვინაიდან აღნიშნულ ქონებას იგივე საბაზრო ღირებულება აქვს სხვა შესამოწმებელ პერიოდებშიც. მეტიც, 2019 და 2021 წლებში პირიქით საყოველთაოდ ცნობილი გარემოებების გამო, როგორიცა პანდემია, უძრავი ქონების ფასები უფრო შემცირდა. აღნიშნულიდან გამომდინარე, ითხოვს წარდგენილი დასკვნების საფუძველზე მოახდინოს აუდიტის დეპარტამენტმა დარიცხული თანხების გადაანგარიშება ქონების გადასახადის ნაწილში. მით უფრო მაშინ, როდესაც მათი სამსახურის ექსპერტების მიერ შეფასება 2-ჯერ და მეტჯერ აღემეტება სამხარაულის ექსპერტიზის დასკვნებში ასახულ ღირებულებებს. გარდა ზემოაღნიშნულისა, მომჩივნის მიერ წარდგენილ დასკვნებს აქვთ გამოყენების ვადა, რომელიც დადგენილია თავად შემოსავლების სამსახურის მიერ.\nდავის განხილვის მიმდინარეობისას წარმოდგენილი იქნება ექსპერტის შეფასებები, დასკვნები კომპანიის სრულ ქონებაზე მთელი შესამოწმებელი პერიოდისთვის.\nამასთან, მომჩივანი ითხოვს, საგადასახადო კოდექსის 269-ე მუხლის მე-7 ნაწილის საფუძველზე, გათავისუფლდეს დაკისრებული სანქციებისგან.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nშემოსავლების სამსახურის 2023 წლის 8 აგვისტოს №19521 ბრძანებით: \n- ქონების საბაზრო ღირებულების დაზუსტების მიზნით, გადასახადის გადამხდელს მიეცა წინადადება, აუდიტის დეპარტამენტს წარუდგინოს დოკუმენტურად დადასტურებული მტკიცებულებები, მ.შ. კომპეტენტურ პირთან გაფორმებული ხელშეკრულება ექსპერტიზის დანიშვნის შესახებ; \n- დაევალა აუდიტის დეპარტამენტს, გადასახადის გადამხდელის მიერ შესაბამისი მტკიცებულებების წარდგენის შემთხვევაში, ყოველმხრივ შეისწავლოს/გამოიკვლიოს წარდგენილი მტკიცებულებები და სათანადო საფუძვლის არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება). \nაუდიტის დეპარტამენტის დასკვნით დგინდება, რომ გადასახადის გადამხდელმა აუდიტის დეპარტამენტს დამატებით წარუდგინა დოკუმენტურად დადასტურებული მტკიცებულებები. კერძოდ, სსიპ ლევან სამხარაულის სახელობის სასამართლო ექსპერტიზის ეროვნული ბიუროს, შპს „-------“ (ს/ნ -------) და ------- (პ/ნ -------) დასკვნები, რომელთა მიხედვითაც კომპანიის კუთვნილი ქონება შეფასდა 2020 წლის 31 დეკემბრის მდგომარეობით. შედეგად, ქონების გადასახადის ნაწილში განსაზღვრული საგადასახადო ვალდებულებები დაექვემდებარა კორექტირებას.\nგადაანგარიშების შედეგად მომჩივანს შეუმცირდა გადასახადი 91 427 ლარით.\nგადასახადის გადამხდელმა, დავების განხილვის საბჭოში, 2024 წლის 26 მარტს დამატებით წარმოადგინა ქონების შეფასების დასკვნები (შპს „-------“ და -------), რასთან დაკავშირებითაც აუდიტის დეპარტამენტი განმარტავს, რომ წარმოდგენილი ინფორმაცია არ არის სრულყოფილი შემდეგ გარემოებათა გამო:\nს/კ -------, -------, -------, ------- და ------- - წარმოდგენილია მხოლოდ 2019 წლის საანგარიშო პერიოდზე; \nს/კ ------- – წარმოდგენილია მხოლოდ 2021 წლის პერიოდზე; \nს/კ ------- - აღნიშნული ქონების საბაზრო ღირებულება გადასახადის გადამხდელის მიერ წარმოდგენილი შეფასებით (დასკვნის ეტაპზე 14.11.2023) 2020 წლის საანგარიშო პერიოდზე შეადგენდა 341 194 ლარს (სამხარაულის დასკვნა), ხოლო ბოლოს წარმოდგენილი მონაცემებით - 2019 წლის საანგარიშო პერიოდზე 78 600 ლარს (-------). ამასთან, 2021 წლის მონაცემები არ არის წარმოდგენილი. \nს/კ ------- - წარმოდგენილ დასკვნაში ვერ მოხერხდა მონაცემების იდენტიფიცირება\nამასთან, მომჩივანი ითხოვს სანქციებისგან გათავისუფლებას საგადასახადო კოდექსის 269-ე მუხლის მე-7 ნაწილის საფუძველზე. თუმცა, საბჭო ვერ იმსჯელებს აღნიშნულ საკითხზე, ვინაიდან განსახილველ შემთხვევაში სადავოა (გასაჩივრებულია) შემოსავლების სამსახურის 2023 წლის 8 აგვისტოს №19521 ბრძანების აღსრულების საკითხი - რამდენად სწორად და სრულად აღსრულდა აღნიშნული გადაწყვეტილება აუდიტის დეპარტამენტის მიერ. შესაბამისად, საბჭო ვერ გასცდება აღნიშნულ ფარგლებს.\nზემოაღნიშნული ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდასაბეგრი ქონების ღირებულება\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n18\n\nდოკუმენტის დათვალიერება\n\ninfohub@rs.ge",
    "title": "Document 215bab74-84a4-4132-aad3-42fc7f79a320"
  }
}