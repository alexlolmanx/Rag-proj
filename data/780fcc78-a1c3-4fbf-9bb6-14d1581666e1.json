{
  "id": "780fcc78-a1c3-4fbf-9bb6-14d1581666e1",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 21660\n14 დეკემბერი 2022\nდოკუმენტის #:\n21660\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n29 ივლისი 2020\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nდაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nტერმინთა განმარტება, უსასყიდლოდ საქონლის მიწოდება/მომსახურების გაწევა ან/და ფულადი სახსრების გადაცემა, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\nბრძანება N 21660 \n29/07/2020 \n\n\n\n\n\n\nშპს \"--------------\" (ს/კ --------------)\n(მის: ---------------------------------)\nსადავო საკითხთან დაკავშირებით \nსაჩივრის დაკმაყოფილების თაობაზე\n\n\n\n\nშემოსავლების სამსახურმა დავების განხილვის საბჭოს 2020 წლის 08 ივლისის სხდომაზე (ოქმი №46) განიხილა შპს \"--------------\" (ს/კ --------------) 2019 წლის 27 დეკემბრის №271516/21 საჩივარი, შემოსავლების სამსახურის აუდიტის დეპარტამენტის 2019 წლის 28 ნოემბრის №259-19 საგადასახადო მოთხოვნასთან დაკავშირებით.\n\n\nგადასახადის გადამხდელის პოზიცია:\nარ ეთანხმება მოგების გადასახადით დაბეგვრას, იმ საფუძვლით, რომ შემოწმებით ვერ დადგინდა საქონლის მიმღები, რომლის მიმართაც გადამხდელს გააჩნია მოთხოვნა და აღნიშნული განხილულ იქნა დანაკლისად. აცხადებს, რომ საქონლის მიწოდება განხორციელდა ფიზიკურ პირებზე, რომელთა მიმართ კომპანიამ დააფიქსირა დებიტორული მოთხოვნა, თუმცა დებიტორებისაგან თანხის მიღება განხორციელდა არა 2018 წლის აგვისტოს თვეში, არამედ შემდგომ პერიოდში. რეალიზაციას ახორციელებს, როგორც ფიზიკურ, ასევე იურიდიულ პირებზე. მყიდველებზე, რომლებსაც არ სჭირდებათ საბუთით საქონლის მიღება რადგან არ ეწევიან ეკონომიკურ საქმიანობას და საქონელი პირადი სარგებლობისთვისაა განკუთვნილი, არ ხორციელდება სასაქონლო ზედნადების გამოწერა და ყველა პირი ბუღალტრულ პროგრამაში აღრიცხულია ჯამურად, შესაბამის საბუღალტრო ანგარიშზე. იმის გამო,  რომ  რეალიზაცია  განხორციელდა  არაიდენტიფიცირებად პირებზე, რეალიზებული საქონლის დანაკლისად განხილვა არასწორია, მაშინ როდესაც არ ხორციელედება ისეთი საქონლის რეალიზაია, რომელთა ფიზიკური დასაწყობება შეუძლებელია.\n\n\nფაქტობრივი გარემოებები:\nსაქმის ირგვლივ არსებული მასალებით ირკვევა, რომ შემოსავლების სამსახურის 2019 წლის  17 იანვრის №678  ბრძანების  საფუძველზე  ჩატარდა  შპს ----- ს საქმიანობის კამერალური საგადასახადო შემოწმება, შესამოწმებელი პერიოდი განისაზღვრა 2016 წლის - მაისიდან 2019 წლის  - ივლისის ჩათვლით. შემოწმების შედეგებზე  2019 წლის  22 ნოემბერს შედგენილ იქნა საგადასახადო შემოწმების აქტი, გამოიცა 2019 წლის 27 ნოემბერს №41245 ბრძანება და 28 ნოემბერს №259-19 საგადასახადო მოთხოვნა, რომლის მიხედვითაც გადასახადის გადამხდელს ბიუჯეტში გადასახდელად დამატებით განესაზღვრა სულ 20 373 ლარი, მათ შორის, გადასახადი 11 771 ლარი, ჯარიმა 6 436 ლარი, საურავი 2 166 ლარი.\n \nსადავო საკითხთან დაკავშირებით საგადასახადო შემოწმების აქტში მითითებული ფაქტობრივი გარემოებები:\nწარმოდგენილი ბუღალტრული პროგრამის მიხედვით, გადამხდელს 2018 წლის აგვისტოს თვეში ნაჩვენები აქვს არაიდენტიფიცირებად პირებზე საქონლის მიწოდება, რომელიც დაბეგრილი აქვს შესაბამისი თვის დღგ-ის დეკლარაციაში, ელექტრონული აღრიცხვის პროგრამაში ფიქსირდება, რომ აღნიშნულ ოპერაციაზე განხორციელებულია შესაბამისი საქონლის ჩამოწერა, თუმცა თანხის მიღება არ ჩანს.\nშემოწმების შედეგად, რადგან ვერ დგინდება საქონლის მიმღები, რომლის მიმართაც გადამხდელს გაჩნია მოთხოვნა, აღნიშნულო ოპერაცია ჩაითვალა უსასყიდლო მიწოდებად, დანაკლისად, საქართველოს საგადასახადო კოდექსის 983 მუხლის მე-2 ნაწილით. აღნიშნულის გათვალისწინებით, დანაკლისი საბაზრო ღირებულებით დაიბეგრა მოგების გადასახადით. გადამხდელს დაერიცხა გადასახადი და ჯარიმა საქართველოს საგადასახადო კოდექსის 275-ე მუხლის თანახმად.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ საჩივარი სადავო საკითხთან დაკავშირებით უნდა დაკმაყოფილდეს შემდეგ გარემოებათა გამო:\nშემოსავლების სამსახური საკითხის განხილვისას მიუთითებს საქართველოს საგადასახადო კოდექსის 302-ე მუხლის მე-6 ნაწილზე, რომლის თანახმად, შემოსავლების სამსახურს უფლება აქვს, მომჩივნის დაუსწრებლად განიხილოს საჩივარი, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nსაჩივარში წარმოდგენილ სადავო საკითხთან დაკავშირებით შემოსავლების სამსახური მიუთითებს საქართველოს საგადასახადო კოდექსის მე-8 მუხლის მე-11 ნაწილზე, რომლის თანახმად, დანაკლისი - გადასახადის გადამხდელის ბუღალტრულ ჩანაწერებთან შედარებისას გამოვლენილი (მათ შორის, ინვენტარიზაციის საშუალებით) სასაქონლო-მატერიალური ფასეულობების ან/და ძირითადი საშუალებების ნაკლებობა. ისეთი სასაქონლო-მატერიალური ფასეულობების მიმართ, რომელთა დასაწყობება ფიზიკურად შეუძლებელია (ელექტრო- და თბოენერგია, გაზი და წყალი), დანაკლისად ითვლება სხვაობა შეძენილ (შეძენის დამადასტურებელი დოკუმენტის მიხედვით) და რეალიზებულ (გადასახადის გადამხდელისგან ფაქტობრივად გასულ) სასაქონლო-მატერიალურ ფასეულობათა შორის, თუ ვერ დგინდება დებიტორი (ამნაზღაურებელი) ან/და მიმთვისებელი. ამასთანავე, უფლებამოსილ ორგანოს შეუძლია დაადგინოს დანაკარგის მაქსიმალური ზღვრული ოდენობა. ასეთ შემთხვევაში დანაკლისად ჩაითვლება ამ ოდენობაზე მეტი დანაკარგი.\nსაქართველოს საგადასახადო კოდექსის 983 მუხლის მე-2 ნაწილის თანახმად, სასაქონლო-მატერიალური ფასეულობის ან/და ძირითადი საშუალების დანაკლისი ითვლება მისი გამოვლენის მომენტში ამ საქონლის უსასყიდლოდ მიწოდებად.\nაუდიტის დეპარტამენტის მიერ მოწოდებული ინფორმაციის თანახმად დგინდება, რომ გადასახადის გადამხდელის მიერ წარმოდგენილი ბუღალტრული პროგრამის მიხედვით, 2018 წლის აგვისტოს თვეში ნაჩვენები აქვს არაიდენტიფიცირებად პირებზე საქონლის მიწოდება, რომელიც ასევე ნაჩვენები აქვს შესაბამისი თვის დღგ-ის დასაბეგრ ბრუნვაში. ბუღალტრულ პროგრამაში, აღნიშნული ოპერაცია გატარებულია 1410-1 126 ანგარიშზე (მომხმარებელი) და სხვა ოპერაციები რომლებიც უკავშირდება ფიზიკურ პირებზე საცალო რეალიზაციებს გატარებულია 1410-18 ანგარიშზე (საკასო აპარატი).\nმომჩივანის განმარტებით საქონლის მიწოდება განხორციელდა ფიზიკურ პირებზე, რომელთა მიმართ კომპანიამ დააფიქსირა დებიტორული მოთხოვნა, თუმცა დებიტორებისაგან თანხის მიღება განხორციელდა არა 2018 წლის აგვისტოს თვეში, არამედ შემდგომ პერიოდში. ასევე, მყიდველებზე, რომლებსაც არ სჭირდებათ საბუთით საქონლის მიღება, რადგან არ ეწევიან ეკონომიკურ საქმიანობას და საქონელი პირადი სარგებლობისთვისაა განკუთვნილი, არ ხორციელდება სასაქონლო ზედნადების გამოწერა და ყველა პირი ბუღალტრულ პროგრამაში აღრიცხულია ჯამურად შესაბამის საბუღალტრო ანგარიშზე.\nშემოსავლების სამსახური ყურადღებას ამახვილებს მხარეთა მითითებულ გარემოებაზე, რომლის თანახმად, სადავო ოპერაციის მიხედვით თანხა ჯამურად (არაიდენტიფიცირებულად) მიღებულია შემდგომ საანგარიშო პერიოდში და აღნიშნული, საწარმოს დირექტორის მიერ, შეტანილია ბანკში, დანიშნულებით, ნავაჭრი ამონაგები.\nყოველივე ზემოაღნიშნულის გათვალისწინებით, შემოსავლების სამსახურმა მიიჩნია, რომ უნდა დაევალოს აუდიტის დეპარტამენტს არაიდენტიფიცირებად პირებზე საქონლის უსასყიდლო მიწოდებად, დანაკლისად, განხილვის საფუძვლით მოგების გადასახადში დარიცხული თანხები დაუქვემდებაროს შემცირებას.\n\n\n\n\nსაქართველოს საგადასახადო კოდექსის 304-ე მუხლის საფუძველზე,\nვ ბ რ ძ ა ნ ე ბ :\n  \n\n\n1. შპს \"--------------\" (ს/კ --------------)-ს 2019 წლის 27  დეკემბრის  საჩივარი სადავო საკითხთან დაკავშირებით დაკმაყოფილდეს;\n2. სადავო საკითხთან დაკავშირებით დაევალოს აუდიტის დეპარტამენტს არაიდენტიფიცირებად პირებზე საქონლის უსასყიდლო მიწოდებად, დანაკლისად, განხილვის საფუძვლით მოგების გადასახადში დარიცხული თანხები დაუქვემდებაროს შემცირებას;\n3. აღნიშნული გადაწყვეტილება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, გორგასლის ქ. №16) ან სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად, ამ გადაწყვეტილების ჩაბარებიდან 20 დღის ვადაში.\nჩამოტვირთვა\nგაზიარება\nთეგები:\nუსასყიდლოდ მიწოდება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n49\n\nდოკუმენტის დათვალიერება\n\ninfohub@rs.ge",
    "title": "Document 780fcc78-a1c3-4fbf-9bb6-14d1581666e1"
  }
}