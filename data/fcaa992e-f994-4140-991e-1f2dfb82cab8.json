{
  "id": "fcaa992e-f994-4140-991e-1f2dfb82cab8",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21033/2/2023\n25 დეკემბერი 2023\nდოკუმენტის #:\n21033/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n22 დეკემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, დღგ-ით დასაბეგრი ოპერაციები, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას\nჩამოტვირთვა\nგაზიარება\n №21033/2/2023\n22 დეკემბერი 2023\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „------“ (ს/ნ „------“)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,18.12.2023 წელს განიხილა და მიიღო გადაწყვეტილება შპს „-------“-ის 10.10.2023 წელს რეგისტრირებულ საჩივარზე (რეგისტრაციის №21033/2/2023). \n\n\nდავის საგანი:\nსაგადასახადო ვალდებულებების განსაზღვრა არაპირდაპირი მეთოდით.\n\n\nგასაჩივრებული გადაწყვეტილება: \n1. აუდიტის დეპარტამენტის 2023 წლის 7 ივლისის №006-344 საგადასახადო მოთხოვნა;\n2. შემოსავლების სამსახურის 2023 წლის 20 სექტემბრის №23152 ბრძანება.\n\n\nდარიცხული თანხა: 297 235 ლარი.\nმათ შორის:\nგადასახადი - 188 245\nდღგ - 127 284\nსაშემოსავლო გადასახადი - 60 897\nქონების გადასახადი - 64\nჯარიმა - 92 709\nსაურავი - 16 281\n\n\nფაქტების აღწერა \nსაწარმოს საქმიანობაა საბითუმო ვაჭრობა ძაღლის და კატის საკვებით. \nშემოსავლების სამსახურის აუდიტის დეპარტამენტის 2022 წლის 29 დეკემბრის №33658 ბრძანების საფუძველზე ჩატარდა კომპანიის საქმიანობის 2020 წლის 2 ივლისიდან 2023 წლის 23 მაისამდე პერიოდის კამერალური საგადასახადო შემოწმება. შემოწმების შედეგები აისახა 2023 წლის 27 ივნისის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\nსაწარმო აწარმოებს ბუღალტრულ აღრიცხვას, თუმცა სააღრიცხვო დოკუმენტაციის მიხედვით შეუძლებელია რეალური საგადასახადო ვალდებულებების დადგენა, რადგან საქონლის ჩამოწერა საცალო რეალიზაციაში ხდება ჯამურად ინვენტარიზაციის შედეგის მიხედვით. ამასთან, საცალო რეალიზაცია არ იდენტიფიცირდება და შესაბამისობაში არ მოდის საკონტროლო სალარო აპარატის ჩეკებსა და გამოწერილ ჩგდ-ებთან. გადასახადის გადამხდელი შესამოწმებელ პერიოდში საგადასახადო მონიტორინგის დეპარტამენტის მიერ არაერთხელ არის დაჯარიმებული ზედნადების გარეშე საქონლის ტრანსპორტირებაზე.\nზემოაღნიშნულის გათვალისწინებით, საგადასახადო ორგანოს მიერ გადასახადის გადამხდელის შემოსავალი გაანგარიშდა არაპირდაპირი მეთოდების გამოყენებით. კომპანიის მიერ სასაქონლო ზედნადებებით შეძენილ და იმპორტირებულ საქონელს მიენიჭა კატეგორიები (სულ 3 კატეგორია). საწარმოს დოკუმენტური რეალიზაცია დეკლარირებული ბრუნვის 66%-ია. შემოწმების შედეგად გამიჯნული იქნა დოკუმენტური და საცალო რეალიზაციის რპთ. შესაბამისად, საცალოდ რეალიზებული პროდუქციის თვითღირებულებაზე გამოყენებული იქნა გადასახადის გადამხდელის დოკუმენტური რეალიზაციის ფასნამატი შესაბამისი წლების მიხედვით. საბოლოოდ დადგინდა გადასახადის გადამხდელის დღგ-ით დასაბეგრი ბრუნვა. მომჩივანს დაერიცხა დღგ და დაეკისრა ჯარიმა საგადასახადო კოდექსის 275-ე მუხლის საფუძველზე.\nსაწარმოს შემოსავლის გაანგარიშება მოხდა არაპირდაპირი მეთოდის გამოყენებით, რომლის შედეგადაც გაიზარდა გადასახადის გადამხდელის შემოსავალი. კომპანიას შესამოწმებელ პერიოდში საბანკო მონაცემების დამუშავების შედეგად უფიქსირდება სხვადასხვა გადარიცხვები, რომელიც წარმოადგენდა პირად ხარჯებს. აღნიშნული თანხები შემოწმების მიერ ჩაითვალა ანგარიშვალდებულ პირზე გაცემულ ფულად სარგებლად.\nკომპანიის მიერ უცხოელ მომწოდებლებზე გადახდილ თანხებზე, რომლის დამადასტურებელი დოკუმენტაციაც შემოწმების პროცესში არ იქნა წარდგენილი, №0256 სიტუაციური სახელმძღვანელოს გათვალისწინებით, ხარჯად დაკვალიფიცირდა გაცხადებული ხარჯის 75%, ხოლო სხვაობის თანხა ჩაითვალა მიღებულ ფულად სარგებლად. გადასახადის გადამხდელის მიერ მიწოდებული ინფორმაციის შედეგად განისაზღვრა სალაროში ნაღდი ფულის ნაშთი, რომელიც შესამოწმებელი პერიოდის ბოლოსთვის შეადგენდა 7 405 ლარს. აღნიშნულის და კომპანიის მიერ სხვა დოკუმენტურად დადასტურებული ხარჯების გათვალისწინებით, შემოწმებით გამოვლენილი დამატებით რეალიზაციიდან მიღებული ფული ჩაითვალა ანგარიშვალდებულ პირზე, დირექტორზე გაცემულ ფულად სარგებლად და დაიბეგრა საშემოსავლო გადასახადით საანგარიშო პერიოდის ბოლოს. მომჩივანს ასევე დაეკისრა საგადასახადო კოდექსის 275-ე მუხლით გათვალისწინებული ჯარიმა.\nშემოწმების აქტის საფუძველზე გამოიცა აუდიტის დეპარტამენტის 2023 წლის 7 ივლისის №16450 ბრძანება და №006-344 საგადასახადო მოთხოვნა. მომჩივანს დამატებით გადასახდელად განესაზღვრა 297 235 ლარი.\nაღნიშნული საგადასახადო მოთხოვნა 2023 წლის 1 აგვისტოს გასაჩივრდა შემოსავლების სამსახურში, რომელმაც 2023 წლის 20 სექტემბრის №23152 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე, 136-ე, 49-ე, 61-ე, 73-ე, მე-2, 160-ე, 161-ე, 159-ე, 163-ე, 164-ე, 101-ე, 154-ე, 43-ე მუხლებზე და საგადასახადო შემოწმების აქტით დადგენილ ფაქტობრივ გარემოებებზე. \nგადასახადის გადამხდელის არგუმენტთან დაკავშირებით, რომლის მიხედვით პროდუქციის დაზიანების ან/და დაბალი ხარისხის შესახებ ინფორმაცია შემოწმების მიერ არ იქნა გათვალისწინებული, აუდიტის დეპარტამენტის წარმომადგენელი განმარტავს, რომ შემოწმების პერიოდში გადამხდელს არ წარუდგენია არანაირი დოკუმენტაცია/მტკიცებულება, გარდა თავისივე წარმომადგენლის წერილობით განმარტებისა, რომლის საფუძველზეც მოხდებოდა ზემოაღნიშნული ფაქტების გათვალისწინება.\nზემოხსენებულ სამართლებრივ ნორმებზე, საქმეში არსებულ მასალებსა და დადგენილ ფაქტობრივ გარემოებებზე დაყრდნობით, შემოსავლების სამსახურმა მიიჩნია, რომ შემოწმების მიერ არაპირდაპირი მეთოდის გამოყენებით საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, ხოლო წარდგენილი საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nდისტრიბუციით გაყიდულ პროდუქციაზე მიმდინარეობს აღრიცხვა და 1610 ანგარიშის ბარათზე აღრიცხულია პროდუქცია ნომენკლატურით. კომპანია არ არის დაჯარიმებული უსაბუთოდ მოძრაობისთვის. აღნიშნული ჯარიმა დაწერილია ქვეზედნადების დაგვიანებით გამოწერის გამო, როცა დისტრიბუციის საბუთი ატვირთული იყო.\nმომჩივანი ითხოვს გაუქმდეს აუდიტის დეპარტამენტის დარიცხვა და აღიარდეს, რომ შესაძლებელია ბაზარზე შესვლის და გამტკიცების პერიოდში საწარმო გავიდეს ზარალზე იმის გათვალისწინებით, რომ პირველი შემოტანა არ შეესაბამებოდა საქართველოს ბაზრის მოთხოვნებს. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის შესაბამისად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nშესაბამის პერიოდში მოქმედი საგადასახადო კოდექსის 161-ე მუხლის პირველი ნაწილის „ა.ა“ ქვეპუნქტის მიხედვით, დღგ-ით დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა, რომლის დროსაც დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა. ხოლო დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი.\nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nსაგადასახადო კოდექსის 163-ე მუხლის პირველი ნაწილის შესაბამისად, საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\nსაგადასახადო კოდექსის 164-ე მუხლის პირველი ნაწილის მიხედვით, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. ამავე მუხლის მე-4 ნაწილის შესაბამისად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის 101-ე მუხლის პირველი ნაწილის მიხედვით, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს. \nსაქმეში არსებული მასალებით დგინდება, რომ კომპანია აწარმოებდა ბუღალტრულ აღრიცხვას, თუმცა სააღრიცხვო დოკუმენტაციის მიხედვით შეუძლებელი იყო რეალური საგადასახადო ვალდებულებების დადგენა, რადგან საქონლის ჩამოწერა საცალო რეალიზაციაში ხდებოდა ჯამურად ინვენტარიზაციის შედეგების მიხედვით. ამასთან, საცალო რეალიზაცია არ იდენტიფიცირდება და შესაბამისობაში არ მოდის საკონტროლო სალარო აპარატის ჩეკებსა და გამოწერილ ჩგდ-ბთან. გადასახადის გადამხდელი არაერთხელ არის დაჯარიმებული სასაქონლო ზედნადების გარეშე ტრანსპორტირებაზე. შემოწმების მიერ, საწარმოს სასაქონლო ზედნადებებით შეძენილ და იმპორტირებულ საქონელს მიენიჭა კატეგორიები. ვინაიდან კომპანიის დოკუმენტური რეალიზაცია დეკლარირებული ბრუნვის 66%-ია, შემოწმებამ გამიჯნა დოკუმენტური და საცალო რეალიზაციის რპთ. საცალოდ რეალიზებული პროდუქციის თვითღირებულებაზე გამოყენებული იქნა გადასახადის გადამხდელის დოკუმენტური რეალიზაციის ფასნამატი შესაბამისი წლების მიხედვით. შედეგად, დადგინდა მომჩივნის დღგ-ით დასაბეგრი ბრუნვა.\nამასთან, შესამოწმებელ პერიოდში გადასახადის გადამხდელის საბანკო მონაცემების დამუშავების შედეგად დაფიქსირებული გადარიცხვები, რომელიც წარმოადგენდა პირად ხარჯებს, ჩაითვალა ანგარიშვალდებულ პირზე გაცემულ ფულად სარგებლად. გარდა აღნიშნულისა, ხარჯად დაკვალიფიცირდა კომპანიის მიერ უცხოელ მომწოდებლებზე გადახდილი იმ თანხების 75%, რომელთა დამადასტურებელი დოკუმენტაციაც შემოწმების პროცესში არ იქნა წარდგენილი, ხოლო სხვაობის თანხა (25%) ჩაითვალა მიღებულ ფულად სარგებლად. შემოწმების მიერ გადასახადის გადამხდელის მიერ მიწოდებული ინფორმაციის, კომპანიის სხვა დოკუმენტურად დადასტურებული ხარჯებისა და შემოწმებით გამოვლენილი დამატებითი რეალიზაციიდან მიღებული თანხების გათვალისწინებით დადგინდა ფულის ნაშთი, რომელიც ჩაითვალა ანგარიშვალდებულ პირზე გაცემულ ფულად სარგებლად და დაიბეგრა საშემოსავლო გადასახადით საანგარიშო პერიოდის ბოლოს. \nსაბჭოს სხდომაზე აუდიტის დეპარტამენტის წარმომადგენელმა განმარტა, რომ გადასახადის გადამხდელი შესამოწმებელ პერიოდში არაერთხელ არის გაფრთხილებული და დაჯარიმებული განმეორებით, ზედნადების არასწორად გამოწერისა და მის გარეშე საქონლის ტრანსპორტირებაზე. შესაბამისად, მომჩივნის არგუმენტი, რომ დისტრიბუციის ზედნადებები აღირიცხებოდა, ხოლო ჯარიმა უბრალოდ დაგვიანებით დოკუმენტის გამოწერაზე დაიწერა და აღნიშნული არგუმენტის გამო უნდა მოხდეს დარიცხული გადასახადების ბათილად ცნობა, შემოწმებისთვის გაუგებარი და ალოგიკურია. ზემოაღნიშნული სამართლებრივი ნორმებისა და დადგენილი ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდაბეგვრას დაქვემდებარებული განაცემი\nსაქონლის მიწოდება/მომსახურების გაწევა\nშემოსავლების/ხარჯების განსაზღვრა არაპირდაპირი მეთოდით\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n17\n\nდოკუმენტის დათვალიერება\n\ninfohub@rs.ge",
    "title": "Document fcaa992e-f994-4140-991e-1f2dfb82cab8"
  }
}