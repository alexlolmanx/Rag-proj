{
  "id": "c33c47ff-f10d-4fbe-b06a-e8330637bee2",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18999/2/2023\n20 აპრილი 2023\nდოკუმენტის #:\n18999/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n23 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nმომსახურების დეპარტამენტი\nსაკანონმდებლო ნორმა:\nდღგ-ისათვის გათვალისწინებული მოთხოვნების დარღვევა\nჩამოტვირთვა\nგაზიარება\n№18999/2/2023\n23.03.2023 \n\n\nგ ა დ ა წ ყ ვ ე ტ ი ლ ე ბ ა \n\n\n\n\n﻿\nმომჩივანი: შპს „----------“ (ს/ნ ----------) \nმოპასუხე: მომსახურების დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 23.03.2023 წელს განიხილა და მიიღო გადაწყვეტილება -------------ის 2.03.2023 წელს რეგისტრირებულ საჩივარზე (რეგისტრაციის №18999/2/2023).\n\n\nდავის საგანი:\nშემოსავლების სამსახურის 26.01.2023 წლის №1075 ბრძანების აღსრულების შედეგები.\n\n\nგასაჩივრებული გადაწყვეტილება:\n1. მომსახურების დეპარტამენტის 31.01.2023 წლის №000-28 საგადასახადო მოთხოვნა;\n2. შემოსავლების სამსახურის 2.03.2023 წლის №3993 ბრძანება.\n\n\nდარიცხული თანხა:\nჯარიმა - 2 081,39 ლარი.\n\n\nფაქტების აღწერა/დარიცხვის საფუძვლები\nმომსახურების დეპარტამენტის 16.01.2023 წლის №011-12 საგადასახადო სამართალდარღვევის ოქმის მიხედვით, შპს ---------ის მიერ დარღვეულია საგადასახადო კოდექსის 165-ე მუხლის მოთხოვნები. კერძოდ, დაგვიანებით დარეგისტრირდა დღგ-ის გადამხდელად და განახორციელა დღგ-ის გადამხდელად რეგისტრაციის გარეშე საქმიანობა 15.12.2022-9.01.2023 წწ პერიოდში.\nაღნიშნული საგადასახადო სამართალდარღვევის ოქმი გასაჩივრდა შემოსავლების სამსახურში, რომლის 26.01.2023 წლის №1075 ბრძანებით საჩივარი დაკმაყოფილდა ნაწილობრივ. მომსახურების დეპარტამენტს დაევალა შემოსავლების სამსახურის უფროსის 11.04.2022 წლის №9021 ბრძანების გათვალისწინებით, შეისწავლოს სადავო საკითხი და შესწავლის შედეგებიდან გამომდინარე, სათანადო საფუძვლების არსებობის შემთხვევაში, განახორციელოს შეფარდებული ჯარიმის კორექტირება (შემცირება).\nშემოსავლების სამსახურის 26.01.2023 წლის №1075 ბრძანების აღსრულების შედეგებზე გამოცემული მომსახურების დეპარტამენტის 31.01.2023 წლის №011-12/1 ბრძანების მიხედვით, შემოსავლების სამსახურის უფროსის 11.04.2022 წლის №9021 ბრძანების დანართი №2-ის მე-3 პუნქტით განსაზღვრული კრიტერიუმების გათვალისწინებით, სადავო საკითხის შესწავლის შედეგებიდან გამომდინარე, ვინაიდან მომსახურების დეპარტამენტის 16.01.2023 წლის №011-12 საგადასახადო სამართალდარღვევის ოქმის შედგენის (16.01.2023 წ.) და 26.01.2023 წლის №1075 ბრძანებით მიღებული გადაწყვეტილების (26.01.2023 წ.) თარიღში პირადი აღრიცხვის ბარათზე ფიქსირდება აღიარებული საგადასახადო დავალიანება გადასახადების ნაწილში, განსახილველ შემთხვევაში არ არსებობს საგადასახადო კოდექსის 282-ე მუხლის პირველი ნაწილის საფუძველზე შეფარდებული ჯარიმისგან ამავე კოდექსის 269-ე მუხლის მე-7 ნაწილის შესაბამისად მომჩივნის გათავისუფლების საფუძველი. აღნიშნულიდან გამომდინარე, საგადასახადო კოდექსის 165-ე და 282-ე მუხლების საფუძველზე მომჩივნის მიმართ პასუხისმგებლობის ზომად დარიცხული ჯარიმის თანხა დარჩა უცვლელი.\nაღნიშნული ბრძანების საფუძველზე გადასახადის გადამხდელს წარედგინა მომსახურების დეპარტამენტის 31.01.2023 წლის №000-28 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 2.03.2023 წლის №3993 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 304-ე მუხლის 21 ნაწილზე და აღნიშნავს, რომ მომსახურების დეპარტამენტის მიერ სადავო საკითხის შესწავლის შედეგად დადგინდა, რომ პირი არ აკმაყოფილებდა 11.04.2022 წლის №9021 ბრძანების დანართი №2-ის მე-3 პუნქტით განსაზღვრულ კრიტერიუმებს.\nზემოაღნიშნული სამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ საჩივარი დაუსაბუთებელია, მომსახურების დეპარტამენტის მიერ სადავო საგადასახადო მოთხოვნა (ბრძანება) გამოცემულია შემოსავლების სამსახურის 26.01.2023 წლის №1075 ბრძანების აღსრულების მიზნით და გასაჩივრებული ადმინისტრაციული აქტის შინაარსი შეესაბამება დავის განხილვისას მიღებული გადაწყვეტილების შინაარსს. ამდენად, მომსახურების დეპარტამენტის მიერ სრულყოფილად განხორციელდა შემოსავლების სამსახურის გადაწყვეტილების აღსრულება და არ არსებობს საჩივრის დაკმაყოფილების საფუძველი. \n\n\nმომჩივნის არგუმენტაცია\nკომპანია ეკონომიკურ საქმიანობას ახორციელებს 2022 წლის ოქტომბრის თვიდან. სამწუხაროდ, დაგვიანებული რეაგირების გამო მომსახურე ბუღალტრის მოძიება განხორციელდა გვიან და სანამ დამუშავდა ყველა ინფორმაცია დაგვიანებული აღმოჩნდა დღგ-ის გადამხდელად რეგისტრაცია.\nგანხორციელდა კანონით გათვალისწინებული ქმედებები, დღგ-ის გადამხდელად არ დამდგარა არასწორი მონაცემით და წარადგინა ყველა ინფორმაცია სრულად, მიუხედავად იმისა, რომ იცოდა შემდგომი ნაბიჯები რა იქნებოდა. კომპანიის დამფუძნებლის მიდგომიდან გამომდინარე სახელწიფოს წინაშე გადასახადები და დასაბეგრი ბაზა სრულად და უტყუარად უნდა იქნეს წარდგენილი. \nკომპანია წარმოადგენს კეთილსინდისიერ გადამხდელს. შემოსავლების სამსახურის გადაწყვეტილებაში მითითებულია, რომ კომპანიას უფიქსირდება აღიარებული საგადასახადო დავალიანება. კომპანიას ნამდვილად უფიქსირდება აღიარებული საგადასახადო დავალიანება და აღნიშნულზე გაფორმებულია საგადასახადო დავალიანების გადანაწილების გრაფიკი, რომელსაც იხდის კეთილსინდისიერად.\nუნდა გაუქმდეს შემოსავლების სამსახურის №3993 ბრძანება, რომლის მიხედვითაც არ გაუქმდა დარიცხული სანქცია. შესაძლებლობის მიუხედავად, მაინც კანონის მოთხოვნების სრული დაცვით მოიქცა კომპანია და წინა პერიოდით დარეგისტრირდა დღგ-ის გადამხდელად. იგი წარმოადგენს კეთილსინდისიერ გადამხდელს, ახლად დარეგისტრირებული კომპანიაა და ეკონომიკური საქმიანობის განხორციელებისათვის თითოეული ლარი მნიშვნელოვანია.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 282-ე მუხლის პირველი ნაწილის თანახმად, დღგ-ის გადამხდელად რეგისტრაციის გარეშე საქმიანობა – იწვევს პირის დაჯარიმებას რეგისტრაციის გარეშე საქმიანობის პერიოდში განხორციელებული დღგ-ით დასაბეგრი ოპერაციების (გარდა გათავისუფლებული ოპერაციებისა) თანხის 5 პროცენტის ოდენობით.\nამავე კოდექსის 269-ე მუხლის მე-7 ნაწილის თანახმად, საგადასახადო ორგანოს/დავის განმხილველ ორგანოს ან სასამართლოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nშემოსავლების სამსახურის 26.01.2023 წლის №1075 ბრძანებით, დაევალა მომსახურების დეპარტამენტს დაევალა შემოსავლების სამსახურის უფროსის 11.04.2022 წლის №9021 ბრძანების გათვალისწინებით, შეისწავლოს სადავო საკითხი და შესწავლის შედეგებიდან გამომდინარე, სათანადო საფუძვლების არსებობის შემთხვევაში, განახორციელოს შეფარდებული ჯარიმის კორექტირება (შემცირება).\nმომსახურების დეპარტამენტის 31.01.2023 წლის №011-12/1 ბრძანების მიხედვით, ვინაიდან ამავე დეპარტამენტის 16.01.2023 წლის №011-12 საგადასახადო სამართალდარღვევის ოქმის შედგენის (16.01.2023 წ.) და შემოსავლების სამსახურის 26.01.2023 წლის №1075 ბრძანებით გადაწყვეტილების მიღების (26.01.2023 წ.) თარიღში პირადი აღრიცხვის ბარათზე ფიქსირდება აღიარებული საგადასახადო დავალიანება გადასახადების ნაწილში, არ არსებობს შეფარდებული ჯარიმისგან საგადსახადო კოდექსის 269-ე მუხლის მე-7 ნაწილის შესაბამისად მომჩივნის გათავისუფლების საფუძველი.\nსაბჭო ყურადღებას ამახვილებს იმ გარემოებაზე, რომ მომჩივანს პირადი აღრიცხვის ბარათზე ერიცხებოდა აღიარებული საგადასახადო დავალიანება და აღნიშნულს მომჩივანი სადაოდ არ ხდის. საბჭო მიუთითებს, რომ შემოსავლების სამსახურის უფროსის 11.04.2022 წლის №9021 ბრძანებით სანქციისგან საგადსახადო კოდექსის 269-ე მუხლის მე-7 ნაწილის საფუძველზე გადასახადის გადამხდელის გათავისუფლება პირადი აღრიცხვის ბარათზე აღიარებული საგადასახადო დავალიანების არსებობის პირობებში გათვალისწინებული არ არის.\nაღნიშნულიდან გამომდინარე საბჭო მიიჩნევს, რომ მომსახურების დეპარტამენტის 31.01.2023 წლის №011-12/1 ბრძანებით, სადავო საკითხი შესწავლილია შემოსავლების სამსახურის 26.01.2023 წლის №1075 ბრძანების შესაბამისად და არ არსებობს მისი გაუქმების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n25\n\nდოკუმენტის დათვალიერება\n\ninfohub@rs.ge",
    "title": "Document c33c47ff-f10d-4fbe-b06a-e8330637bee2"
  }
}