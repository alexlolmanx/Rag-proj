{
  "id": "dfe44c82-1300-4f8e-a2cf-e509edf2da77",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19783/2/2023\n05 სექტემბერი 2023\nდოკუმენტის #:\n19783/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n04 სექტემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, დღგ-ით დასაბეგრი ოპერაციები, დღგ-ისათვის გათვალისწინებული მოთხოვნების დარღვევა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№19783/2/2023\n04 სექტემბერი 2023\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „-------“ (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 7.07.2023 წელს განიხილა და მიიღო გადაწყვეტილება შპს ------- 25.05.2023 წელს რეგისტრირებულ საჩივარზე (რეგისტრაციის №19783/2/2023).\n\n\nდავის საგანი:\nშემოსავლების სამსახურის 13.05.2021 წლის №14025 ბრძანების აღსრულების შედეგები.\n\n\nგასაჩივრებული გადაწყვეტილება:\n1. აუდიტის დეპარტამენტის 9.02.2023 წლის №006-45 კორექტირებული საგადასახადო მოთხოვნა;\n2. შემოსავლების სამსახურის 26.04.2023 წლის №9000 ბრძანება.\n\n\nდარიცხული თანხა: 643 683 ლარი. \nმათ შორის:\nგადასახადი - 307 863 \nდღგ - 242 520\nსაშემოსავლო გადასახადი - 65 343\nჯარიმა - 151 959 \nსაურავი - 183 861 \n\n\nფაქტების აღწერა/დარიცხვის საფუძვლები \nშემოსავლების სამსახურის აუდიტის დეპარტამენტის მიერ ჩატარდა მომჩივნის საქმიანობის 27.01.2017 წლიდან 1.05.2020 წლამდე პერიოდის საგადასახადო შემოწმება. შემოწმების შედეგები აისახა 2020 წლის 2 დეკემბრის საგადასახადო შემოწმების აქტში, რომლის მიხედვით სადავო დარიცხვა განპირობებულია შემდეგი გარემოებებით:\n1. კომპანია დღგ-ის გადამხდელია 2018 წლის 13 თებერვლიდან. რეგისტრაციის თარიღიდან 2020 წლის აპრილის ჩათვლით დეკლარირებული დღგ-ის ბრუნვა შეადგენს 288 765 ლარს. შემოწმებით დადგინდა, რომ კომპანიამ 2017 წლის დეკემბერში გაყიდა საქონელი, რომლის ღირებულებამ შეადგინა 191 440 ლარი, რამაც საგადასახადო კოდექსის 157-ე მუხლის შესაბამისად წარმოშვა დღგ-ის რეგისტრაციის ვალდებულება. შესაბამისად, შემოწმებით დღგ-ის სავალდებულო რეგისტრაციის თარიღად განისაზღვრა 2017 წლის 21 დეკემბერი. ამასთან დადგინდა, რომ კომპანიას არასრულად აქვს დეკლარირებული პირველადი სააღრიცხვო მონაცემებით განხორციელებული დღგ-ით დასაბეგრი ბრუნვები. სავალდებულო რეგისტრაციის თარიღიდან 2020 წლის აპრილის ჩათვლით, პირველად სააღრიცხვო დოკუმენტაციის საფუძველზე (საბანკო ამონაწერი, გამოწერილი სასაქონლო ზედნადებები და საგადასახადო ანგარიშ-ფაქტურები) გამოვლენილი სხვაობა 1 347 339 ლარის ოდენობით, შესაბამის საანგარიშო პერიოდში მოქმედი საგადასახადო კოდექსის 161-ე მუხლის პირველი ნაწილის საფუძველზე, დაექვემდებარა დღგ-ით დაბეგვრას. გადასახადის გადამხდელს დაერიცხა გადასახადი და დაეკისრა ჯარიმა საგადასახადო კოდექსის 275-ე და 282-ე მუხლების შესაბამისად (ნებაყოფლობით რეგისტრაციამდე და რეგისტრაციის შემდგომი პერიოდების მიხედვით);\n2. დეკლარირებული მონაცემების შესაბამისად, გადასახადის გადამხდელის მიერ დეკლარირებული გადახდის წყაროსთან დაბეგრილი ხელფასი ჯამურად შეადგენს 3 100 ლარს. შემოწმებით, შესწავლილ იქნა ნაღდი ფულის მოძრაობა, რომლის მიხედვითაც დადგინდა, რომ კომპანიას შესამოწმებელი პერიოდის ბოლოსთვის გააჩნია ნაღდი ფულის ნაშთი 401 369 ლარის ოდენობით.\nაღნიშნულიდან გამომდინარე, საგადასახადო კოდექსის 73-ე და 101-ე მუხლების გათვალისწინებით, შემოწმებით ჩაითვალა, რომ შესამოწმებელი პერიოდის ბოლოსთვის ნაღდი ფულის ბუღალტრული ნაშთი (გადასახადის გადამხდელის განმარტებით სალაროში არსებული ფული, 1 000 ლარის გამოკლებით, 401 369 ლარის ოდენობით) ხელფასის სახით მიღებული აქვს დირექტორს. გადასახადის გადამხდელს დაერიცხა გადასახადი და დაეკისრა ჯარიმა საგადასახადო კოდექსის 275 მუხლის შესაბამისად.\nშემოწმების აქტის საფუძველზეც გამოიცა აუდიტის დეპარტამენტის 14.12.2020 წლის №37150 ბრძანება და №006-725 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 2021 წლის 13 მაისის №14025 ბრძანებით საჩივარი ნაწილობრივ დაკმაყოფილდა, პირველ და მე-2 სადავო საკითხებთან დაკავშირებით, გადასახადის გადამხდელს მიეცა წინადადება, ამ ბრძანების ჩაბარებიდან 15 კალენდარული დღის ვადაში, აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები. მტკიცებულებების წარდგენის შემთხვევაში, აუდიტის დეპარტამენტს დაევალა, წარდგენილი მასალების, გადასახადის გადამხდელის მონაწილეობით, დამატებით შესწავლა და შედეგების გათვალისწინებით, სათანადო საფუძვლების არსებობის შემთხვევაში, გადასახადის გადამხდელის საგადასახადო ვალდებულებების დაზუსტება. დანარჩენ ნაწილში საჩივარი არ დაკმაყოფილდა.\nშემოსავლების სამსახურის 13.05.2021 წლის №14025 ბრძანების აღსრულების შედეგად, აუდიტის დეპარტამენტისა 2023 წლის 6 თებერვლის დასკვნის მიხედვით, საგადასახადო შემოწმებით დარიცხული თანხები შემცირდა 52 125 ლარით, აღნიშნულის საფუძველზე გამოიცა აუდიტის დეპარტამენტის 9.02.2023 წლის №006-45 კორექტირებული საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 26.04.2023 წლის №9000 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 304-ე მუხლის 21 ნაწილზე, საგადასახადო შემოწმების შედეგების გადაანგარიშების თაობაზე გამოცემული დასკვნის შინაარსზე, ფაქტობრივ გარემოებაზე, რომ გადასახადის გადამხდელის საქმიანობის გასვლითი საგადასახადო შემოწმების შესახებ, აუდიტის დეპარტამენტის 2020 წლის 9 ივლისის №18885 ბრძანების მიხედვით, შესამოწმებელ პერიოდად განისაზღვრა 2017 წლის 27 იანვრიდან 2020 წლის 1 მაისამდე საანგარიშო პერიოდები. ამასთან, დადგენილი გარემოებაა, რომ გადასახადის გადამხდელმა 2020 წლის მაისის თვეში დააკორექტირა 2020 წლის თებერვლის თვეში გამოწერილი საგადასახადო ანგარიშფაქტურა, რომლის საფუძველსაც წარმოადგენდა 2020 წლის მაისის თვეში შედგენილი შეთანხმება. აღნიშნულიდან გამომდინარე, საგადასახადო ანგარიშ-ფაქტურის კორექტირების საფუძველი წარმოიშვა შესამოწმებელი პერიოდის შემდეგ. შესაბამისად, საგადასახადო შემოწმების აქტით განსაზღვრული საგადასახადო ვალდებულებები შესაბამისობაშია კანონმდებლობასთან.\nგადასახადის გადამხდელის არგუმენტთან, გადაანგარიშების ეტაპზე წარდგენილი დოკუმენტაციის სრულად არ განხილვასთან დაკავშირებით, შემოსავლების სამსახური მიუთითებს, რომ აუდიტის დეპარტამენტმა საგადასახადო შემოწმების შედეგების გადაანგარიშების ეტაპზე განიხილა გადასახადის გადამხდელის მიერ წარდგენილი სესხის ხელშეკრულებები და თანხის გადაცემის დოკუმენტები, რის საფუძველზეც განხორციელდა შემოწმებით დარიცხული საშემოსავლო გადასახადისა და შესაბამისი ჯარიმის შემცირება.\nშემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარდგენილი საჩივრის დაკმაყოფილების საფუძველი.\n\n\nმომჩივნის არგუმენტაცია \nკომპანიას მიერ გამოწერილ იქნა 2020 წლის თებერვალში საგადასახადო ანგარიშ-ფაქტურა, რომელიც დაკორექტირდა და შემცირდა, აღნიშნული ოპერაცია გათვალისწინებულ იქნა დეკლარაციაში 2020 წლის მაისის თვეში და იმის გამო, რომ 2020 წლის აპრილის თვემდე პერიოდზე კომპანიაში ჩატარდა შემოწმება, ვერ მოხდა შესაბამისი პერიოდის დაკორექტირება, ამის დასტურად კომპანიამ წარადგინა კონტრაქტორ კომპანიასთან გაფორმებული ხელშეკრულება, შეთანხმება. \nრაც შეეხება საშემოსავლო გადასახადში დარიცხულ თანხებს, აღნიშნულ საკითხთან დაკავშირებით წარდგენილ იქნა სასესხო ხელშეკრულებები, რომლის თანახმადაც, მოახდინა თავისუფალი ფულადი რესურსის გასესხება სარგებლის მიღების მიზნით და ის არ შეიძლება ჩაითვალოს დასაბეგრ ოპერაციად (მიღებულ დივიდენდად ან ხელფასად).\nმომჩივანი ითხოვს შესაბამისი გარემოებების შესწავლას და დარიცხული ვალდებულებების კორექტირებას, იმის გათვალისწინებით, რომ კომპანიის მიზანი არ არის გადასახადის გადახდისგან თავის არიდება.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nდადგენილია, რომ შემოწმებით დარიცხული თანხები გასაჩივრდა და შემოსავლების სამსახურის 2021 წლის 13 მაისის №14025 ბრძანებით საჩივარი ნაწილობრივ დაკმაყოფილდა, ხოლო ხსენებული გადაწყვეტილების აღსრულების შედეგად შემოწმებით დარიცხული თანხები შემცირდა 52 125 ლარით. \nაუდიტის დეპარტამენტის 2023 წლის 6 თებერვლის დასკვნის მიხედვით კი დგინდება შემდეგი:\n- დღგ-ში განსაზღვრულ საგადასახადო ვალდებულებებთან მიმართებით, გადაწყვეტილების შესაბამისად გადასახადის გადამხდელის მიერ შემოსავლების სამსახურში წარდგენილი იქნა დამატებითი დოკუმენტაცია, რომლის ანალიზითაც გაირკვა, რომ გადასახადის გადამხდელმა 2020 წლის მაისში დააკორექტირა 2020 წლის თებერვალში გამოწერილი საგადასახადო ანგარიშ-ფაქტურა, რომლის საფუძველსაც წარმოადგენს 2020 წლის მაისში შედგენილი შეთანხმება. 2021 წლამდე მოქმედი საგადასახადო კოდექსის 179-ე მუხლის საფუძველზე, მიიჩნია, რომ შემოწმების აქტით დარიცხული საგადასახადო ვალდებულებები შესაბამისობაშია საგადასახადო კანონმდებლობასთან და არ დაექვემდებარა კორექტირებას (საგადასახადო შემოწმების აქტის შესაბამისად 2020 წლის თებერვლის თვის საანგარიშო პერიოდში დაიბეგრა თავდაპირველ საგადასახადო ანგარიშ-ფაქტურაში (ეა ანგარიშფაქტურა) ასახული დასაბეგრი ბრუნვა); \n- ნაღდი ფულის ნაშთის დირექტორზე გაცემულ ხელფასად განხილვის საფუძვლით განსაზღვრულ საგადასახადო ვალდებულებებთან მიმართებით, გადასახადის გადამხდელის მიერ შემოსავლების სამსახურში წარდგენილი იქნა სესხის ხელშეკრულებები და თანხის გადაცემის დოკუმენტები, რომლითაც დასტურდება, რომ კომპანიამ იურიდიულ პირებს სესხად გადასცა თანხა 139 000 ლარის ოდენობით. გადაანგარიშების პროცესში, აღნიშნული თანხით შემცირდა გაანგარიშებული ნაღდი ფულის ნაშთი, რომელიც შემოწმებით ჩათვლილია დირექტორის მიერ მიღებულ სარგებლად და დაბეგრილია 20%-იანი განაკვეთით. შედეგად, შემცირდა საშემოსავლო გადასახადი და საგადასახადო კოდექსის 275-ე მუხლით დაკისრებული ჯარიმა.\nმომჩივანი აღნიშნავს, რომ გამოწერილ იქნა 2020 წლის თებერვალში კორექტირებული საგადასახადო ანგარიშ-ფაქტურა, ოპერაცია გათვალისწინებულ იქნა დეკლარაციაში 2020 წლის მაისის თვეში და იმის გამო, რომ 2020 წლის აპრილის თვემდე პერიოდზე კომპანიაში ჩატარდა შემოწმება, ვერ მოხდა შესაბამისი პერიოდის დაკორექტირება, აღნიშნულის დასტურად წარადგინა კონტრაქტორ კომპანიასთან გაფორმებული ხელშეკრულება, შეთანხმება. საშემოსავლო გადასახადში დარიცხულ თანხებთან დაკავშირებით წარადგინა სასესხო ხელშეკრულებები, რომლის თანახმადაც, მოახდინა თავისუფალი ფულადი რესურსის გასესხება სარგებლის მიღების მიზნით და ის არ შეიძლება ჩაითვალოს დასაბეგრ ოპერაციად (მიღებულ დივიდენდად ან ხელფასად). ითხოვს შესაბამისი გარემოებების შესწავლას და დარიცხული ვალდებულებების კორექტირებას.\nსაბჭოს სხდომაზე აუდიტის დეპარტამენტის წარმომადგენელმა აღნიშნა, რომ იგი ჩაერთო გადაანგარიშების ეტაპზე, ვინაიდან შემმოწმებელი აუდიტორი აღარ მუშაობს, ამდენად მის მიერ შესწავლილი იქნა ის დოკუმენტები, რაც წარედგინა შემმოწმებელი აუდიტორის მიერ. დღგ-ის ნაწილში არ მოხდა გადაანგარიშება, რადგან შემოწმება მოიცავს მაისამდე პერიოდს, ხოლო კორექტირებული საგადასახადო მოთხოვნა მიეკუთვნება მაისის საანგარიშო პერიოდს, ამდენად არ იქნა გათვალისწინებული. პირველადი საგადასახადო ანგარიშ-ფაქტურა გამოწერილი იქნა თებერვლის თვეში, შესაბამისად მასში დაფიქსირებული დღგ აისახა შემოწმების მიერ (არ იყო დაბეგრილი გადასახადის გადამხდელის მიერ), ხოლო მაისის თვეში გამოწერილი კორექტირებული საგადასახადო მოთხოვნის ასახვა ვერ მოხდებოდა, რადგან შესამოწმებელ პერიოდს არ მიეკუთვნებოდა. რაც შეება საშემოსავლო გადასახადის ნაწილში გადაანგარიშებას, იხელმძღვანელა იმ მასალებით, რაც ქონდა უშუალოდ ხელთ და გათვალისწინებული იქნა, მაგრამ თუ არის კიდევ რაიმე მტკიცებულება, რომელიც წარედგინა შემმოწმებელ აუდიტორს და მას არ მიუღია, ან არსებობს დამატებითი მტკიცებულების წარმოდგენის ალბათობა გადასახადის გადამხდელის მხრიდან, მზადაა წარმოდგენის შემთხვევაში შეისწავლოს გადასახადის გადამხდელთან ერთად.\nსაბჭო ყურადღებას ამახვილებს იმ გარემოებაზე, რომ შემოსავლების სამსახურის 2021 წლის 13 მაისის №14025 ბრძანებით, აუდიტის დეპარტამენტს დაევალა გადასახადის გადამხდელის მიერ წარდგენილი მტკიცებულებების მისი მონაწილეობით განხილვა, რაც როგორც ირკვევა არ არის შესრულებული. შემოსავლების სამსახურის სადავო ბრძანებით ასევე ირკვევა, რომ საჩივრის განხილვა მოხდა და გადაწყვეტილება მიღებული იქნა, სადავო საკითხებთან დაკავშირებით მომჩივნის პოზიციის მოსმენის გარეშე.\nსაბჭო მიუთითებს საქართველოს მთავრობის 14.12.2011 წლის №473 დადგენილებით დამტკიცებული დავის განმხილველი ორგანოების რეგლამენტის 33-ე მუხლის პირველი პუნქტის „ბ“ ქვეპუნქტზე, რომლის თანახმად, დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები.\nსაქმესთან არსებული მასალების და ფაქტობრივი გარემოებების გათვალისწინებით, საბჭო მიიჩნევს, რომ შემოსავლების სამსახურის 2021 წლის 13 მაისის №14025 ბრძანება არ არის აღსრულებულა ამავე ბრძანებით მიღებული გადაწყვეტილების შესაბამისად, ამასთან, საჩივარი შემოსავლების სამსახურის მიერ განხილულია მომჩივნის პოზიციის მოსმენის გარეშე. ამდენად, საბჭო მიიჩნევს, რომ საჩივარი, მომჩივნის მონაწილეობით, ხელახლა განსახილველად უნდა დაუბრუნდეს შემოსავლების სამსახურს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. გაუქმდეს შემოსავლების სამსახურის 26.04.2023 წლის №9000 ბრძანება;\n3. საჩივარი, გადასახადის გადამხდელის მონაწილეობით, ხელახლა განსახილველად დაუბრუნდეს შემოსავლების სამსახურს;\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდაბეგვრას დაქვემდებარებული განაცემი\nსაქონლის მიწოდება/მომსახურების გაწევა\nსავალდებულო რეგისტრაცია\nშემოსავლების/ხარჯების განსაზღვრა არაპირდაპირი მეთოდით\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n22\n\nდოკუმენტის დათვალიერება\n\ninfohub@rs.ge",
    "title": "Document dfe44c82-1300-4f8e-a2cf-e509edf2da77"
  }
}