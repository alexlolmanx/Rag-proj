{
  "id": "e9d3ec71-bf4a-4bd6-ac7b-5390b87a3331",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 30938-1\n14 დეკემბერი 2022\nდოკუმენტის #:\n30938-1\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n13 ოქტომბერი 2020\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nერთობლივი შემოსავალი, შემოსავლები და გამოქვითვები გრძელვადიანი კონტრაქტების მიხედვით, დაბეგვრის დრო საქონლის მიწოდებისას/მომსახურების გაწევისას\nჩამოტვირთვა\nგაზიარება\nბრძანება N 30938\n13/10/2020\n\n\n\n\n\n\nუსფ(წ) ----------------\n(მის.: ----------------- )\nსადავო საკითხთან დაკავშირებით საჩივრების \nდაკმაყოფილებაზე უარის თქმის თაობაზე\n\n\n\n\nშემოსავლების სამსახურმა დავების განხილვის საბჭოს  2020 წლის  17 სექტემბერს გამართულ სხდომაზე (ოქმი №69) განიხილა უსფ(წ) ----- ს 2020 წლის 07 თებერვლის და 06 მარტის №49342/1/2020, №49344/1/2020 და №50437/21 საჩივრები, შემოსავლების სამსახურის აუდიტის დეპარტამენტის 2019 წლის 20 დეკემბრის №002-497 საგადასახადო მოთხოვნასთან დაკავშირებით.\n\n\n\n\nგადასახადის გადამხდელის პოზიცია:\nარ ეთანხმება კომპანიის საგადასახადო ვალდებულებების განსაზღვრას „შუალედური განაცხადის“ საფუძველზე მიწოდებული სამშენებლო სამუშაოების დამკვეთის/წარმომადგენლის მიერ დადასტურებული მოცულობებისა და ღირებულებების მიხედვით და წარმოდგენილ საჩივარში განმარტავს, რომ სს ----- სა და უსფ(წ) ----- ს შორის გაფორმებული სამშენებლო კონტრაქტის ფარგლებში განხორციელებული ოპერაციები წარმოადგენს გრძელვადიან კონტრაქტს. აღნიშნულიდან გამომდინარე, გადასახადის გადამხდელის საგადასახადო ვალდებულებები უნდა განსაზღვრულიყო საქართველოს საგადასახადო კოდექსის მე-8 მუხლის მე-10 ნაწილით გათვალისწინებული მოთხოვნების შესაბამისად.\n\n\nფაქტობრივი გარემოებები:\nსაქმეში არსებული მასალებით ირკვევა, რომ შემოსავლების სამსახურის აუდიტის დეპარტამენტის 2018 წლის 04 ივნისის №8817-13711 ბრძანების საფუძველზე განხორციელდა უსფ(წ) ----- ს საქმიანობის გასვლითი საგადასახადო შემოწმება. 2016  წლის საანგარიშო პერიოდის შემოწმების შედეგებზე,  2019  წლის  18  დეკემბერს  შედგა საგადასახადო შემოწმების შუალედური აქტი, რომლის საფუძველზეც გამოიცა 2019 წლის 20 დეკემბრის №44987 ბრძანება და გადამხდელს წარედგინა ამავე თარიღის №002-497 საგადასახადო მოთხოვნა, რომლის მიხედვით გადასახადის გადამხდელის საგადასახადო ვალდებულება დაექვემდებარა შემცირებას სულ 334 632 ლარით, მათ შორის: შემცირებას დაექვემდებარა გადასახადი 335 832 ლარის ოდენობით, დაეკისრა ჯარიმა 1 200 ლარის ოდენობით, საურავი 0 ლარის ოდენობით.\n\n\nსაგადასახადო შემოწმების შუალედური აქტის მიხედვით, სადავო საკითხთან დაკავშირებით დარიცხვა გამოწვეულია შემდეგი გარემოებებით:\nსადავო საკითხთან დაკავშირებით, სს ---- ახორციელებს ჰესის მშენებლობას ---- ში, მდინარე ----- ზე, ჰიდროელექტროსადგურის პროექტირება და მშენებლობა. სამშენებლო ხელშეკრულების შესაბამისად, საწარმო ეტაპობრივად (ყოველთვიურად) „შუალედური განაცხადის“ წარდგენის საფუძველზე ახდენს შესრულებული სამშენებლო სამუშაოების დამკვეთისათვის მიწოდებას. „შუალედურ განაცხადში“ ასახულია ინფორმაცია შესრულებული სამუშაოების მოცულობისა და ღირებულების შესახებ. დამკვეთი დაქირავებული წარმომადგენლის მეშვეობით ახდენს შუალედურ განაცხადში მითითებული ინფორმაციის შეფასებას. კერძოდ, წარმომადგენელი ახდენს კომპანიის მიერ „შუალედურ განაცხადში“ დაფიქსირებული სამუშაოების და ღირებულების განსაზღვრას, რის შედეგადაც სრულად ან/და ნაწილობრივ ადასტურებს ან უარყოფს მას. ხელშეკრულების თანახმად, დამკვეთის ან მისი წარმომადგენლის მიერ „შუალედურ განაცხადში“ დაფიქსირებული ინფორმაციის სრულად ან/და ნაწილობრივ დადასტურდება წარმოშობს კომპანიის უფლებას მიიღოს ანაზღაურება შესრულებული სამუშაოების დადასტურებული მოცულობისა და ღირებულების შესაბამისად. კომპანია ერთობლივ შემოსავალს განსაზღვრავს გრძელვადიანი კონტრაქტის შესაბამისად საანგარიშო პერიოდში გაწეული ხარჯების და მოგების მარჟის გათვალისწინებით. კომპანიის მიერ საგადასახადო ორგანოში წარდგენილი მოგების გადასახადის დეკლარაციის მიხედვით 2016 წელში აღნიშნული წესით გაანგარიშებულმა ერთობლივმა შემოსავალმა შეადგინა 37 014 443 ლარი.\nშემოწმებით, ვინაიდან აღნიშნული ხელშეკრულების ფარგლებში განხორციელებული ოპერაციები ვერ აკმაყოფილებდა საქართველოს საგადასახადო კოდექსის მე-8 მუხლის მე-10 ნაწილის პირობებს, გადამხდელის საგადასახადო ვალდებულებების განსაზღვრა განხორციელდა შემდეგნაიდან: მოგების გადასახადის მიზნებისთვის განისაზღვრა „შუალედური განაცხადის“ საფუძველზე განხორციელებული მიწოდებების მიხედვით. კერძოდ, ერთობლივ შემოსავალში ასახვას დაექვემდებარა შუალედური განაცხადის საფუძველზე მიწოდებული სამუშაოების დამკვეთის ან მისი წარმომადგენლის მიერ დადასტურებული ღირებულება. შედეგად, 2016 წელში შესრულებული სამშენებლო სამუშაოების მიწოდებით მიღებულმა შემოსავალმა შეადგინა 20 102 373 ლარი, ანუ დეკლარირებულზე  16  912  069  ლარით  ნაკლები.  დღგ-ის  მიზნებისთვის  მიწოდებად  ჩაითვალა კომპანიის მიერ „შუალედური განაცხადის“ საფუძველზე განხორციელებული მიწოდების მხოლოდ დამკვეთის ან მისი წარმომადგენლის მიერ დადასტურებული მოცულობა და ღირებულება, ხოლო, ოპერაციის განხორციელების დროდ - დადასტურების თარიღი. შედეგად, 2016 წლის საანგარიშო პერიოდში, შემოწმებით დადგენილი შუალედური განაცხადის საფუძველზე მიწოდებული სამშენებლო სამუშაოების ღირებულებამ შეადგინა სულ 20 102 373 ლარი ანუ დეკლარირებულზე 5 327 868 ლარით ნაკლები. ხოლო, მიწოდების პერიოდი განისაზღვრა წარმომადგენლის მიერ დადასტურების თარიღების შესაბამისად. საწარმოს შეუმცირდა კუთვნილი დღგ და დაჯარიმდა საქართველოს საგადასახადო კოდექსის 275-ე მუხლის პირველი ნაწილის შესაბამისად.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ სადავო საკითხთან დაკავშირებით საჩივარი არ უნდა დაკმაყოფილდეს შემდეგ გარემოებათა გამო:\nშემოსავლების სამსახური მიუთითებს საქართველოს საგადასახადო კოდექსის მე-100 მუხლის მე-3 ნაწილის „ბ“ ქვეპუნქტზე, რომლის თანახმად, ერთობლივ შემოსავალს განეკუთვნება ეკონომიკური საქმიანობით მიღებული შემოსავლები, რომლებიც დაკავშირებული არ არის დაქირავებით მუშაობასთან.\nსაქართველოს საგადასახადო კოდექსის 102-ე მუხლის პირველი ნაწილის „ა“ ქვეპუნქტის თანახმად, ეკონომიკური საქმიანობით მიღებულ შემოსავლებს განეკუთვნება საქონლის/მომსახურების მიწოდებით მიღებული შემოსავლები.\nსაქართველოს საგადასახადო კოდექსის მე-8 მუხლის მე-10 ნაწილის თანახმად, გრძელვადიანი კონტრაქტი არის კონტრაქტი წარმოებაზე, მონტაჟზე, მშენებლობაზე ან ისეთ სამიანობასთან დაკავშირებული მომსახურების გაწევაზე, რომელიც არ დასრულებულა იმ კალენდარულ წელს, რომელშიც დაიწყო კონტრაქტით გათვალისწინებული მომსახურება, გარდა იმ კონტრაქტისა, რომელიც დასრულდა კონტრაქტით გათვალისწინებული მომსახურების გაწევის დაწყებიდან 6 თვის განმავლობაში.\nსაქართველოს  საგადასახადო  კოდექსის  144-ე  მუხლის  პირველი  და  მეორე  ნაწილების შესაბამისად:\n1. თუ გადასახადის გადამხდელი აღრიცხვისას დარიცხვის მეთოდს იყენებს, გათვალისწინებული უნდა იქნეს შემოსავლები და გამოქვითვები გრძელვადიანი კონტრაქტების მიხედვით, საგადასახადო წლის განმავლობაში პროპორციულად, მათი ფაქტობრივი შესრულების შესაბამისად.\n2. გრძელვადიანი კონტრაქტის მიხედვით ფაქტობრივი შესრულების მოცულობა განისაზღვრება საგადასახადო წლის ბოლომდე კონტრაქტის ფარგლებში გაწეული ხარჯების კონტრაქტით გათვალისწინებულ ერთობლივ ხარჯებთან შეპირისპირებით.\n2018 წლის 30 მაისამდე მოქმედი მოქმედი საქართველოს საგადასახადო კოდექსის 161-ე მუხლის მე-6 ნაწილის მიხედვით, გრძელვადიანი კონტრაქტის შემთხვევაში, თუ არ დადგა ამ მუხლის პირველი ნაწილით გათვალისწინებული პირობა:\nა) დასაბეგრი ოპერაციის თანხა კალენდარული წლისთვის განისაზღვრება ფაქტობრივი შესრულების მოცულობის მიხედვით, რომელიც გაიანგარიშება გაწეული ხარჯების კონტრაქტით გათვალისწინებულ ერთობლივ ხარჯებთან შეპირისპირებით. ამ მუხლის მიზნებისთვის ხარჯების გაწევის მომენტი განისაზღვრება ამ კოდექსის 142-ე მუხლის მე-4 ნაწილით დადგენილი შეზღუდვების გაუთვალისწინებლად;\nბ)  დასაბეგრი  ოპერაციის  მომენტად  ითვლება  არაუგვიანეს  ყოველი  წლის  დეკემბერი. ამასთანავე, საგადასახადო ანგარიშ-ფაქტურა გამოიწერება და ამ კოდექსის 174-ე მუხლის მე-3 ნაწილის „ე“  ქვეპუნქტით  განსაზღვრული  შეზღუდვის  ვადა  აითვლება  ამ  მუხლის  პირველი ნაწილით გათვალისწიენბული პირობის დადგომის საანგარიშო პერიოდის დამთავრებიდან.\nსაქართველოს საგადასახადო კოდექსის 161-ე მუხლის პირველი ნაწილის „ა.ბ.“ ქვეპუნქტის თანახმად, საქონლის მიწოდების/მომსახურების გაწევის დასაბეგრი ოპერაციის შემთხვევაში, ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი, მაგრამ არაუგვიანეს მიმწოდებლის მიერ მიწოდებული საქონლისთვის ან გაწეული მომსახურებისთვის ანაზღაურების მოთხოვნის (ინვოისის) წარდგენის ან/და მიწოდებული საქონლისთვის ან გაწეული მომსახურებისთვის თანხის გადახდის ვალდებულების მომენტისა.\nშემოსავლების სამსახური განმარტავს, რომ სს ----- ახორციელებს პროექტს, რომელიც ითვალისწინებს საქართველოში, კერძოდ ----- ში, მდინარე ------ ზე ჰიდროელექტროსადგურის პროექტირებას, მშენებლობას, ოპერირებას, ელექტროენერგიის გამომუშავებასა და რეალიზაციას. აღნიშნული პროექტის ფარგლებში მიწის ნაკვეთზე „ჰესის“ მშენებლობის მიზნით, ------ ს მიერ გაფორმებული იქნა პროექტირების, შესყიდვისა და მშენებლობის შესახებ ხელშეკრულება მშენებელ კონტრაქტორთან - „---------- სთან“.\n„სამშენებლო ხელშეკრულების“ ფარგლებში „ჰესის“ მშენებლობის დასრულება დაგეგმილია რამდენიმე წლის ვადაში. „სამშენებლო ხელშეკრულება“ გაფორმებულია -------- ს წიგნის მიხედვით, რომელიც ითვალისწინებს სამშენებლო სამუშაოების კომპანიის მიერ ეტაპობრივად, ყოველთვიურად მიღებას კონტრაქტორის მიერ კომპანიისთვის წარდგენილი შუალედური განაცხადის საფუძველზე. „შუალედური განაცხადი“ მოიცავს ინფორმაციას კონტრაქტორის მიერ საანგარიშო თვის განმავლობაში შესრულებული სამუშაოების და მათი ღირებულების შესახებ. „შუალედური განაცხადის“ დამკვეთისთვის წარდგენა ხდება ყოველი თვის დასრულებისას. დამკვეთი განიხილავს\n„შუალედურ განაცხადს“ და სრულად ან/და ნაწილობრივ ადასტურებს ან უარყოფს მას. იმ შემთხვევაში თუ დამკვეთი დაეთანხმება და სრულად ან ნაწილობრივ დაადასტურებს „შუალედურ განაცხადს“:\n• ასეთი განაცხადით გათვალისწინებული სამუშაოები „შუალედური განაცხადის“ თარიღისთვის (სრულად ან ნაწილობრივ) მიიჩნევა მიღებულად.\n• დამკვეთი „შუალედური განაცხადის“ თარიღიდან 56 დღის ვადაში უზრუნველყოფს „შუალედურ განაცხადში“ გათვალისწინებული ღირებულების კონტრაქტორისათვის (სრულად ან ნაწილობრივ) ანაზღაურებას.\nზემოაღნიშნულის გათვალისწინებით, „შუალედური განაცხადის“ შესაბამისად, კონტრაქტორი კომპანიას სამუშაოებს აწვდის ეტაპობრივად (ყოველთვიურად) და კონტრაქტორის მიერ სამუშაოს ცალკეული ეტაპების მიწოდება და კომპანიის ან მისი წარმომადგენლის მიერ დადასტურება/მიღება წარმოშობს კონტრაქტორის უფლებას მიიღოს ანაზღაურება შესრულებული სამშენებლო სამუშაოებისთვის.\n„სამშენებლო ხელშეკრულება“, ასევე, ითვალისწინებს ხელშეკრულების საერთო ღირებულების კორექტირებას კონტრაქტორის მიერ სამშენებლო სამუშაოების დაგეგმილზე ადრე დასრულების შემთხვევაში, კერძოდ მის გაზრდას ე.წ. „ბონუსის“ ოდენობით, რომელიც დამატებით არ უნდა იქნას გადახდილი კონტრაქტორისთვის და რომელიც იანგარიშება სამშენებლო სამუშაოების ფაქტიური დასრულებიდან დაგეგმილ დასრულებამდე პერიოდში კომპანიის მიერ გამომუშავებული ელექტროენერგიის მიწოდების შედეგად მიღებული შემოსავლიდან გარკვეული პროცენტულობით.\nზემოაღნიშნულიდან გამომდინარე, შემოსავლების სამსახური აღნიშნავს, რომ თუ ოპერაციის მხარეთა შორის დადებული ხელშეკრულებით განსაზღვრულია საგადასახადო კოდექსის მე-8 მუხლის მე-10 ნაწილში ნახსენები სამუშაოების (მომსახურების) ეტაპებად შესრულება/ჩაბარება და აღნიშნული ეტაპები მკაცრად არის გაწერილი მხარეთა შორის გაფორმებულ ხელშეკრულებაში, კერძოდ: გათვალისწინებულია სამუშაოს კონკრეტული მოცულობა ან/და ელემენტი (ეტაპი), რომელზეც დგება დამოუკიდებელი მიღება-ჩაბარების აქტი, ან/და მხარეთა მიერ ზუსტადაა განსაზღვრული თუ რა პირობაზეა დამოკიდებული ეტაპის დასრულება და შესაბამისი სამუშაოების მიღებულად/ჩაბარებულად მიჩნევა, შემსრულებელს ეკისრება რამდენიმე ვალდებულების შესრულება, რა დროსაც თითოეული ასეთი ვალდებულების შესრულებით შესაძლოა წარმოიშვას გადასახადებით დაბეგვრის ობიექტი, ანუ თითოეულ ასეთ ეტაპზე ხორციელდება მომსახურების გაწევა/მიღება, რომლიდანაც საგადასახადო ვალდებულებები დანარჩენი ეტაპებისაგან დამოუკიდებლად იქნება განსაზღვრული, აღნიშნულ შემთხვევაზე, საქართველოს საგადასახადო კოდექსის 161-ე მუხლის მე-6 ნაწილის რეგულაცია ვერ გავრცელდება.\nამასთან, შემოსავლების სამსახური განმარტავს, რომ სამშენებლო ხელშეკრულების შესაბამისად, კონტრაქტორი კომპანიას სამუშაოებს აწვდის ეტაპობრივად, კონტრაქტით განსაზღვრული წესით „შუალედური განაცხადის“ წარდგენის გზით, რომლის დამკვეთის მიერ დადასტურების შემთხვევაშიც, განაცხადით გათვალისწინებული სამუშაოები „შუალედური განაცხადის“ თარიღისთვის (სრულად ან ნაწილობრივ) მიიჩნევა მიღებულად. აგრეთვე, კონტრაქტორის მიერ სამუშაოების ცალკეული ეტაპის მიწოდება („შუალედური განაცხადის“ წარდგენა) და კომპანიის ან მისი წარმომადგენლის მიერ ამ სამუშაოების მიღების დადსტურება/მიღება წარმოშობს კონტრაქტორის უფლებას მიიღოს ანაზღაურება შესრულებული სამშენებლო სამუშაოებისთვის.\nსაქმეში არსებული მასალებით და ზემოაღნიშნულ ნორმებზე დაყრდნობით შემოსავლების სამსახური მიიჩნევს, რომ სს ---- სა და ------ს (ამჟამინდელი „-------- „)) შორის გაფორმებული „სამშენებლო ხელშეკრულებიდან“ გამომდინარე „-----“-ს მიერ გაწეული მომსახურება, გადასახადებით დაბეგვრის მიზნებისთვის არ განიხილება გრძელვადიანი კონტრაქტის ფარგლებში გაწეულად, რამდენადაც სახეზეა დამოუკიდებელ ეტაპებად სამუშაოს შესრულება, რომლის დადასტურებაც ხდება მხარეთა მიერ შეთანხმებული დოკუმენტის - „შუალედური განაცხადის“ საფუძველზე. ამასთანავე, ხაზგასასმელია ის გარემოება, რომ წარმოდგენილი ფაქტობრივი გარემოებების მიხედვით, ცალკე აღებული ეტაპი არ აკმაყოფილებს საგადასახადო კოდექსის მე-8 მუხლის მე-10 ნაწილის პირობებს.\nყოველივე ზემოაღნიშნულის გათვალისწინებით, შემოსავლების სამსახურმა მიიჩნია, რომ შემოწმებით განხორციელებული დარიცხვა შესაბამისობაშია კანონმდებლობის მოთხოვნებთან და არ არსებობს მომჩივნის მიერ შემოსავლების სამსახურში წარმოდგენილი საჩივრის აღნიშნულ ნაწილში დაკმაყოფილების საფუძველი.\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ :\n \n1. უსფ(წ) ------ ს საჩივარი სადავო საკითხთან დაკავშირებით არ დაკმაყოფილდეს;\n2. აღნიშნული გადაწყვეტილება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. №16) ან სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად, ამ გადაწყვეტილების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nეკონომიკური საქმიანობით მიღებული შემოსავლები\nსაქონლის მიწოდება/მომსახურების გაწევა\nსაქონლის მიწოდებისას/მომსახურების გაწევისას დასაბეგრი დროის განსაზღვრა\nდასაბეგრი ოპერაციის თანხის განსაზღვრის განსხვავებული შემთხვევები\nუკუკავშირი\nდაკავშირებული დოკუმენტები\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n24\n\nდოკუმენტის დათვალიერება\n\ninfohub@rs.ge",
    "title": "Document e9d3ec71-bf4a-4bd6-ac7b-5390b87a3331"
  }
}