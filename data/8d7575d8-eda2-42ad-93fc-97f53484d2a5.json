{
  "id": "8d7575d8-eda2-42ad-93fc-97f53484d2a5",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №88489/1/2024\n22 ივლისი 2024\nდოკუმენტის #:\n88489/1/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n16 ივლისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nეკონომიკური საქმიანობით მიღებული შემოსავლები, საქონლის მიწოდება, ცალკეული კატეგორიის ოპერაციების გათავისუფლება დღგ-ისგან ჩათვლის უფლების გარეშე\nჩამოტვირთვა\nგაზიარება\n№88489/1/2024 \n16 ივლისი 2024 \n\n\nგ ა დ ა წ ყ ვ ე ტ ი ლ ე ბ ა\n\n\nმომჩივანი: --- (ს/ნ ----)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 19.06.2024 წელს განიხილა და მიიღო გადაწყვეტილება --- ის 18.03.2024 წელს რეგისტრირებულ საჩივარზე (რეგისტრაციის №88489/1/2024).\n\n\nდავის საგანი:\nსაქართველოს ფინანსთა სამინისტროსთან არსებული დავების განხილვის საბჭოს 10.11.2023 წლის №21017/2/2023 გადაწყვეტილების აღსრულების შედეგები. \n\n\nგასაჩივრებული გადაწყვეტილება: \nაუდიტის დეპარტამენტის 5.03.2024 წლის №039-7 საგადასახადო მოთხოვნა.\n\n\nდარიცხული თანხა: 98 686,12 ლარი. \nმათ შორის:\nგადასახადი - 51 033 \nდღგ - 44 292\nმიწაზე (სასოფლო)\nქონების გადასახადი - 91\nსაშემოსავლო გადასახადი - 6 650\nჯარიმა - 24 877 \nსაურავი - 22 776,12\n\n\nფაქტების აღწერა/დარიცხვის საფუძვლები \nაუდიტის დეპარტამენტის 27.06.2023 წლის კამერალური საგადასახადო შემოწმების აქტით შემოწმებულია მომჩივნის საქმიანობის 1.01.2020 წლიდან 1.03.2023 წლამდე პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით:\nმეწარმის პირველად დოკუმენტებსა და საქართველოს შინაგან საქმეთა სამინისტროდან მიღებულ ინფორმაციაზე დაყრდნობით დგინდება, რომ მეწარმის მიერ 2020 წლის ნოემბრის და 2021 წლის დეკემბრის თვეების საანგარიშო პერიოდში რეგისტრაციიდან მოხსნილია (რეალიზებულია) კუთვნილი სატრანსპორტო საშუალებები ფორდ ტრანზიტი (2006 წ) და მერსედეს ბენც სპრინტერი. მეწარმის მიერ წარმოდგენილი ახსნა-განმარტებით, ვერ ირკვევა აღნიშნული სატრანსპორტო საშუალებების ყიდვისა და გაყიდვის ფასები. ინტერნეტ წყაროებში მოძიებულ ინფორმაციაზე დაყრდნობით, განისაზღვრა სატრანსპორტო საშუალებების სარეალიზაციო ფასი. შესაბამისად, შემოწმების მიერ რეალიზებული 2 ავტოსატრანსპორტო საშუალება, საგადასახადო კოდექსის 161-ე მუხლის 1.01.2021 წლამდე მოქმედი რედაქციის და საგადასახადო კოდექსის 159-ე, 160-ე მუხლების გათვალისწინებით, დაექვემდებარა დღგით დაბეგვრას (სარეალიზაციო ფასი შესაბამისობაშია ინტერნეტ-სივრცეში მოპოვებული მსგავსი ტიპის ავტოსატრანსპორტო საშუალებების რეალიზაციის ფასთან). მეწარმეს დაერიცხა დღგ და დაეკისრა ჯარიმა საგადასახადო კოდექსის 275-ე მუხლის მე-2 ნაწილის შესაბამისად. შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 30.06.2023 წლის №039-11 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 18.09.2023 წლის №22921 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. საბჭოს 10.11.2023 წლის №21017/2/2023 გადაწყვეტილებით ნაწილობრივ გაუქმდა შემოსავლების სამსახურის 18.09.2023 წლის №22921 ბრძანება. მომჩივანს მიეცა წინადადება მე-2 დავის საგანთან (ავტოსატრანსპორტო საშუალებების მიწოდების დღგ-ით დაბეგვრა) დაკავშირებით, ამ გადაწყვეტილების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს არგუმენტაციის დამადასტურებელი მტკიცებულებები. აუდიტის დეპარტამენტს დაევალა შეისწავლოს მე-2 დავის საგანთან (ავტოსატრანსპორტო საშუალებების მიწოდების დღგ-ით დაბეგვრა) დაკავშირებით, დამატებით წარდგენილი მტკიცებულებები და სათანადო საფუძვლების არსებობის შემთხვევაში, უზრუნველყოს მომჩივნის საგადასახადო ვალდებულებების კორექტირება (შემცირება). დანარჩენ ნაწილში საჩივარი არ დაკმაყოფილდა.\nსაბჭოს 10.11.2023 წლის №21017/2/2023 გადაწყვეტილების აღსრულების შედეგებზე შედგენილი აუდიტის დეპარტამენტის 28.02.2024 წლის დასკვნის მიხედვით, მეწარმეს გადაწყვეტილებით განსაზღვრულ ვადაში არ წარმოუდგენია არგუმენტაციის დამადასტურებელი მტკიცებულებები, საჩივარზე დართული ფორდ ტრანზიტის რეგისტრაციის მოწმობით არ დასტურდება ავტოსატრანსპორტო საშუალების ტიპი, როგორც მსუბუქი. მოწმობაში მითითებულია ტიპი ფურგონი. თავის მხრივ აღნიშნული ავტოსატრანსპორტო საშუალების იმპორტისას განხორციელებულია დღგ-ის თანხის დარიცხვა. შესაბამისად, შემოწმების მიერ აქტით დარიცხული თანხები არ დაექვემდებარა კორექტირებას (შემცირებას). აუდიტის დეპარტამენტის 28.02.2024 წლის დასკვნის საფუძველზე გადასახადის გადამხდელს წარედგინა ამავე დეპარტამენტის 5.03.2024 წლის №039-7 საგადასახადო მოთხოვნა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nმომჩივნის არგუმენტაცია \nრამდენადაც ცნობილია აღნიშნული ავტომობილი განბაჟდა როგორც მსუბუქი და არ მომხდარა მასზე დღგ-ის დარიცხვა. თუ დღგ-ის დარიცხვა მოხდებოდა, ასევე მოხდებოდა ავტომანქანის განბაჟება და შემდგომ დღგ-ის ჩათვლა. მომჩივნის წარმომადგენლის თანდასწრებით უნდა მოხდეს აუდიტორთან აღნიშნული საკითხის ხელახლა გავლა. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: საგადასახადო კოდექსის 102-ე მუხლის პირველი ნაწილის „ა“ ქვეპუნქტის თანახმად, ეკონომიკური საქმიანობით მიღებულ შემოსავლებს განეკუთვნება საქონლის/მომსახურების მიწოდებით მიღებული შემოსავლები. \nსაგადასახადო კოდექსის 161-ე მუხლის პირველი ნაწილის „ა“ ქვეპუნქტის 1.01.2021 წლამდე მოქმედი რედაქციით, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. \nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება. \nსაგადასახადო კოდექსის 168-ე მუხლის პირველი ნაწილის „ნ“ ქვეპუნქტის თანახმად, ჩათვლის უფლების გარეშე დღგ-ისგან გათავისუფლებულია საგარეო-ეკონომიკური საქმიანობის ეროვნული სასაქონლო ნომენკლატურის 8703 კოდში აღნიშნული მსუბუქი ავტომობილის ან/და 8711 კოდში აღნიშნული მოტოციკლის (მოპედის ჩათვლით) მიწოდება ან/და იმპორტი. \nშემოწმების შედეგად დადგენილია, რომ მომჩივნის მიერ 2020 წლის ნოემბრის და 2021 წლის დეკემბრის თვეებში რეალიზებულია სატრანსპორტო საშუალებები ფორდ ტრანზიტი და მერსედეს ბენც სპრინტერი. მეწარმის მიერ წარმოდგენილი ახსნა-განმარტებით, ვერ ირკვევა აღნიშნული სატრანსპორტო საშუალებების ყიდვისა და გაყიდვის ფასები. ოპერაცია დაექვემდებარა დღგ-ით დაბეგვრას. სარეალიზაციო ფასი შესაბამისობაშია ინტერნეტ-სივრცეში მოპოვებული მსგავსი ტიპის ავტოსატრანსპორტო საშუალებების რეალიზაციის ფასთან. მომჩივანმა 9.10.2023 წელს საბჭოში წარმოდგენილ (რეგისტრაციის №21017/2/2023) საჩივარში მიუთითა, რომ მერსედეს სპრინტერთან დაკავშირებით წარმოადგენს მყიდველის ახსნა-განმარტებას, რომელზე ხელმოწერაც დადასტურებულია ნოტარიულად. ფორდ ტრანზიტი შესაბამისი სარეგისტრაციო ორგანოს მიერ გაფორმებული არის როგორც მსუბუქი ავტომანქანა. \nსაბჭოს 10.11.2023 წლის №21017/2/2023 გადაწყვეტილებით მომჩივანს მიეცა წინადადება ავტოსატრანსპორტო საშუალებების მიწოდების დღგ-ით დაბეგვრის საკითხთან დაკავშირებით, ამ გადაწყვეტილების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს არგუმენტაციის დამადასტურებელი მტკიცებულებები, ხოლო აუდიტის დეპარტამენტს დაევალა შეისწავლოს დამატებით წარდგენილი მტკიცებულებები და სათანადო საფუძვლების არსებობის შემთხვევაში, უზრუნველყოს მომჩივნის საგადასახადო ვალდებულებების კორექტირება (შემცირება). \nაუდიტის დეპარტამენტის 28.02.2024 წლის დასკვნის მიხედვით, მომჩივანს გადაწყვეტილებით განსაზღვრულ ვადაში არ წარუდგენია არგუმენტაციის დამადასტურებელი მტკიცებულებები, საჩივარზე დართული ფორდ ტრანზიტის რეგისტრაციის მოწმობით არ დასტურდება ავტოსატრანსპორტო საშუალების ტიპი, როგორც მსუბუქი. მოწმობაში მითითებულია ტიპი ფურგონი. აღნიშნული ავტოსატრანსპორტო საშუალების იმპორტისას განხორციელებულია დღგ-ის თანხის დარიცხვა. შესაბამისად, შემოწმების მიერ აქტით დარიცხული თანხები არ დაექვემდებარა კორექტირებას (შემცირებას). \nსაბჭო ყურადღებას ამახვილებს იმ გარემოებაზე, რომ მომჩივნის მიერ დამატებითი მტკიცებულებები წარდგენილი არ არის, ხოლო საგადასახადო შემოწმების შედეგების გადაანგარიშებისას შესწავლილია გადასახადის გადამხდელის მიერ საჩივარზე დართული დოკუმენტაცია. შედეგად, შემცირებას არ დაექვემდებარა გადასახადის და სანქციის თანხები. აღნიშნულიდან გამომდინარე, საბჭო მიიჩნევს, რომ აუდიტის დეპარტამენტის 28.02.2024 წლის დასკვნა გამოცემულია საბჭოს 10.11.2023 წლის №21017/2/2023 გადაწყვეტილების შესაბამისად და არ არსებობს სადავო აქტების გაუქმების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nაქტივების რეალიზაციით მიღებული მოგება\nსაქონლის მიწოდება/მომსახურების გაწევა\nსხვა\nანაზღაურების სანაცვლოდ საქონლის მიწოდება\nუკუკავშირი\nდაკავშირებული დოკუმენტები\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n26\n\nდოკუმენტის დათვალიერება\n\ninfohub@rs.ge",
    "title": "Document 8d7575d8-eda2-42ad-93fc-97f53484d2a5"
  }
}