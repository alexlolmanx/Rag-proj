{
  "id": "43e74354-121a-4f2e-80cf-704501c7e309",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №17585/2/2022\n21 აპრილი 2023\nდოკუმენტის #:\n17585/2/2022\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n09 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nუსასყიდლოდ საქონლის მიწოდება/მომსახურების გაწევა ან/და ფულადი სახსრების გადაცემა, საქონლის დოკუმენტების გარეშე ტრანსპორტირება, რეალიზაცია და აღურიცხველობა\nჩამოტვირთვა\nგაზიარება\n1\nI ეტაპი - შემოსავლების სამსახური\n0 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n1 დოკუმენტი\n№17585/2/2022 \n9.03.2023 \n\n\n\n\nგ ა დ ა წ ყ ვ ე ტ ი ლ ე ბ ა  \n\n\n\n\n\n\nმომჩივანი: შპს \"-------\" (ს/ნ \"-------\" )\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 9.03.2023 წელს განიხილა და მიიღო გადაწყვეტილება შპს \"-------\" -ის 21.08.2022 წელს რეგისტრირებულ საჩივარზე (რეგისტრაციის №17585/2/2022).\n\n\nდავის საგანი:\n1. საქონლის დანაკლისის აღმოჩენის მომენტში საბაზრო ფასით უსასყიდლოდ მიწოდებად განხილვა და აღნიშნულის საფუძველზე საგადასახადო ვალდებულებების განსაზღვრა;\n2. სანქციებისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე. \n\n\nგასაჩივრებული გადაწყვეტილება:\n1. აუდიტის დეპარტამენტის 11.04.2022 წლის №094-36 საგადასახადო მოთხოვნა;\n2. შემოსავლების სამსახურის 11.08.2022 წლის №21405 ბრძანება.\n\n\nდარიცხული თანხა: 209 484.36 ლარი.\nმათ შორის:\nგადასახადი - 122 527\nდღგ - 60 678\nმოგების გადასახადი - 60 559\nსაშემოსავლო გადასახადი - 1 290\nჯარიმა - 60 747.5\nსაურავი - 26 209.86\n\n\nპროცედურული გარემოებები\nაუდიტის დეპარტამენტის მიერ ჩატარდა გადასახადის გადამხდელის საქმიანობის 2018 წლის პირველი იანვრიდან 2021 წლის პირველ ივლისამდე საანგარიშო პერიოდების კამერალური საგადასახადო შემოწმება. შემოწმების შედეგები აისახა აუდიტის დეპარტამენტის 31.03.2022 წლის საგადასახადო შემოწმების აქტში, რომლის საფუძველზე გამოიცა 6.04.2022 წლის №8660 ბრძანება და 11.04.2022 წლის №094-36 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 11.08.2022 წლის №21405 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები: \n1. საქონლის დანაკლისის აღმოჩენის მომენტში საბაზრო ფასით უსასყიდლოდ მიწოდებად განხილვა და აღნიშნულის საფუძველზე საგადასახადო ვალდებულებების განსაზღვრა\nფაქტების აღწერა\nაუდიტის დეპარტამენტის 31.03.2022 წლის საგადასახადო შემოწმების აქტის მიხედვით, კომპანიამ 2020 წლის 31 დეკემბრის მდგომარეობით ჩაატარა სასაქონლო-მატერიალური ფასეულობების ინვენტარიზაცია, რის შედეგადაც გამოვლინდა დანაკლისი. დანაკლისის ღირებულება შეფასებულია სსიპ ლევან სამხარაულის სახელობის სასამართლო ექსპერტიზის ეროვნული ბიუროს 2021 წლის 14 მაისის დასკვნის მიხედვით, ექსპერტიზაზე დამკვეთის მიერ წარდგენილი დოკუმენტაციის/ინფორმაციით, კვლევით ნაწილში ასახული გარემოებების გათვალისწინებით და ექსპერტიზით ჩატარებული კვლევისა და ანალიზის საფუძველზე დადგინდა შპს „--------“-ს 2020 წლის 31 დეკემბრის მდგომარეობით სასაქონლო-მატერიალური ფასეულობების ბუღალტრული ნაშთების (187 პოზიცია) რაოდენობრივი მაჩვენებლები და სასაქონლო-მატერიალური ფასეულობების სხვაობის (დანაკლისი 187 პოზიციაზე) რაოდენობრივი მაჩვენებლები, რომლის ჯამური ღირებულება დღგ-ის ჩათვლით შეადგენს 353 381.36 ლარს.\nგადასახადის გადამხდელს აღნიშნული დანაკლისი ბუღალტრულად გატარებული აქვს მოთხოვნებში (ანგარიში 1415) და აღნიშნულთან დაკავშირებით შინაგან საქმეთა სამინისტროში მიმდინარეობს გამოძიება მიმთვისებლის დადგენის მიზნით, თუმცა ამ ეტაპზე გამოძიება არ არის დასრულებული. წარმოდგენილი დადგენილებით ამ ეტაპზე კომპანია დაზარალებულად არის ცნობილი.\nზემოაღნიშნულიდან გამომდინარე, შემოწმებით, აღნიშნული დანაკლისი აღმოჩენის მომენტში (2020 წლის 31 დეკემბერი) ჩაითვალა უსასყიდლოდ მიწოდებად საბაზრო ფასით და საგადასახადო კოდექსის 97-ე და 983 მუხლების საფუძველზე დანაკლისის თანხით გაზრდილი იქნა საწარმოს მოგების გადასახადით დასაბეგრი ბაზა.\nასევე, ინვენტარიზაციის შედეგად აღმოჩენილი სასაქონლო-მატერიალური ფასეულობების დანაკლისის საბაზრო ფასი ჩართულ იქნა შესაბამისი პერიოდის დღგ-ით დასაბეგრ ბრუნვაში. შედეგად, შემოწმებით, საწარმოს დაერიცხა მოგების გადასახადი და დღგ. ასევე, დაეკისრა საგადასახადო კოდექსის 275-ე მუხლით გათვალისწინებული ჯარიმა.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საგადასახადო კოდექსის მე-8 მუხლის მე-11 ნაწილით, 286-ე მუხლის მე-9 ნაწილით, 97-ე მუხლის პირველი ნაწილის „გ“ ქვეპუნქტით, 983 მუხლის მეორე ნაწილით, შესაბამის პერიოდში მოქმედი საგადასახადო კოდექსის 161-ე მუხლის პირველი ნაწილის „ა“ ქვეპუნქტით და მიიჩნია, რომ საგადასახადო შემოწმებისას საგადასახადო ვალდებულებები განსაზღვრულია კანონმდებლობის მოთხოვნათა დაცვით, ხოლო საჩივარი დაუსაბუთებელია და არ არსებობს გადასახადის გადამხდელის მოთხოვნის დაკმაყოფილების სამართლებრივი საფუძველი.\n\n\nმომჩივნის არგუმენტაცია\nმომჩივანი არ ეთანხმება მოპარული საქონლის დანაკლისად განხილვას და აღნიშნულის საფუძველზე დამატებით განსაზღვრულ საგადასახადო ვალდებულებებს. განმარტავს, რომ მომხდარი ფაქტი აღრიცხულია ბუღალტრულად ქურდობის ფაქტზე მიმდინარეობს გამოძიება, საწარმო ცნობილია დაზარალებულ პირად, თუმცა ჯერ-ჯერობით კონკრეტულ პირზე ბრალის წარდგენა არ მომხდარა. აღნიშნული მიუთითებს იმაზე, რომ საქონელი კომპანიიდან გასულია მისი ნების გარეშე და გამოძიებით დადგინდება ბრალეული პირი. მოცემულ შემთხვევაში არ აქვს ის გარემოება, რომელიც კანონმდებლობით ჩაითვლებოდა დანაკლისად.\nდანაკლისს წარმოადგენს ის ფაქტი, როდესაც კომპანიას არ აქვს აღრიცხული რაიმე მოვლენა/ფაქტი და მოულოდნელად, დაუდგენელი გარემოებებიდან გამომდინარე (მათ შორის ინვენტარიზაციით) აღმოჩნდება ფაქტობრივი მდგომარეობის აღრიცხულთან განსხვავება.\nგამოძიება დასრულების პროცესშია, მიმდინარეობს პროცესუალური ქმედებები და სავარაუდოდ უახლოეს ხანებში ბრალი წარედგინება კონკრეტულ პირს ან პირებს, რაც იქნება კიდევ დამატებითი მტკიცებულება იმისა, რომ კომპანიის მხრიდან საქონლის მიწოდებას ადგილი არ ჰქონია. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 286-ე მუხლის მე-9 ნაწილის თანახმად, გადასახადის გადამხდელთან ამ კოდექსით გათვალისწინებული დანაკლისის გამოვლენა ითვლება მისი აღმოჩენის მომენტში საბაზრო ფასით განხორციელებულ მიწოდებად.\nამავე კოდექსის 983 მუხლის მე-2 ნაწილის შესაბამისად, ამ კოდექსით გათვალისწინებული სმფების ან/და ძირითადი საშუალების დანაკლისი ითვლება მისი გამოვლენის მომენტში ამ საქონლის უსასყიდლოდ მიწოდებად.\nშესაბამის პერიოდში მოქმედი საგადასახადო კოდექსის 161-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა.\nსაგადასახადო კოდექსის 308-ე მუხლის პირველი ნაწილის შესაბამისად, საქართველოს ფინანსთა სამინისტროს სისტემაში დავის განახლება დასაშვებია მხოლოდ ახლად აღმოჩენილი ან ახლად გამოვლენილი გარემოების შემთხვევაში, გადაწყვეტილების მიღებიდან 6 წლის ვადაში.\nამავე კოდექსის 299-ე მუხლის მე-7 ნაწილის თანახმად, ახლად აღმოჩენილად ან ახლად გამოვლენილად ჩაითვლება ისეთი გარემოებები ან მტკიცებულებები, რომლებიც მომჩივანმა არ იცოდა და არ შეეძლო სცოდნოდა მისთვის არასასურველი გადაწყვეტილების მიღებამდე და რომელთა დროულად წარდგენა გამოიწვევდა მომჩივნისათვის ხელსაყრელი გადაწყვეტილების მიღებას.\nდადგენილია, რომ კომპანიის მიერ 2020 წლის 31 დეკემბრის მდგომარეობით ჩატარებული ინვენტარიზაციის შედეგად გამოვლინდა სასაქონლო-მატერიალური ფასეულობების დანაკლისი. დანაკლისის ღირებულება 2021 წლის 14 მაისის ექსპერტიზის დასკვნის გათვალისწინებით, შეადგენს 353 381.36 ლარს. გადასახადის გადამხდელს აღნიშნული დანაკლისი ბუღალტრულად გატარებული აქვს მოთხოვნებში (ანგარიში 1415) და აღნიშნულთან დაკავშირებით შინაგან საქმეთა სამინისტროში მიმდინარეობს გამოძიება მიმთვისებლის დადგენის მიზნით, თუმცა ამ ეტაპზე გამოძიება არ არის დასრულებული. წარმოდგენილი დადგენილებით ამ ეტაპზე კომპანია დაზარალებულად არის ცნობილი.\nშემოწმების შედეგად, აღნიშნული დანაკლისი, აღმოჩენის მომენტში (2020 წლის 31 დეკემბერი), ჩაითვალა უსასყიდლოდ მიწოდებად საბაზრო ფასით. საგადასახადო კოდექსის 97-ე და 983 მუხლების საფუძველზე დანაკლისის თანხით გაიზარდა საწარმოს მოგების გადასახადით დასაბეგრი ბაზა. ასევე, ინვენტარიზაციის შედეგად აღმოჩენილი სასაქონლო-მატერიალური ფასეულობების დანაკლისის საბაზრო ფასი ჩაირთო შესაბამისი პერიოდის დღგ-ით დასაბეგრ ბრუნვაში.\nმომჩივანი მიუთითებს, რომ კომპანიაში ადგილი ჰქონდა ქურდობის ფაქტს, საქონელი გასულია მისი ნების გარეშე და გამოძიებით დადგინდება ბრალეული პირი. მოცემულ შემთხვევაში არ არის ის გარემოება, რომელიც კანონმდებლობით ჩაითვლებოდა დანაკლისად. გამოძიება დასრულების პროცესშია, მიმდინარეობს პროცესუალური ქმედებები და სავარაუდოდ უახლოეს ხანებში ბრალი წარედგინება კონკრეტულ პირს ან პირებს.\nზემოაღნიშნული ნორმების თანახმად, მომჩივანი ვალდებული იყო გამოვლენილი დანაკლისი ჩაეთვალა გამოვლენის მომენტში საბაზრო ფასით განხორციელებულ მიწოდებად და აესახა შესაბამისი პერიოდის მოგების გადასახადის და დღგ-ის დეკლარაციებში, რაც მას არ მოუხდენია.\nზემოაღნიშნულიდან გამომდინარე, სადავო საქმეზე არსებული მტკიცებულებების და ფაქტობრივი გარემოებების გათვალისწინებით, საბჭოს მიაჩნია, რომ საქონლის დანაკლისის მიწოდებად განხილვის შედეგად განხორციელებული დარიცხვები მართებულია და ამ ეტაპზე არ არსებობს მომჩივნის მიერ საჩივარში დასახელებული არგუმენტების გათვალისწინების და საჩივრის ამ ნაწილში დაკმაყოფილების საფუძველი.\nამასთან, საბჭო განმარტავს, რომ საგამოძიებო ორგანოების მიერ ახალი გარემოებების გამოვლენის/დადგენის შემთხვევაში, მომჩივანი უფლებამოსილია ამ საფუძვლით განაახლოს საგადასახადო დავა.\n\n\n2. სანქციებისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე\nფაქტების აღწერა\nაუდიტის დეპარტამენტის 11.04.2022 წლის №094-36 საგადასახადო მოთხოვნის მიხედვით, კომპანიას გადასახდელად განესაზღვრა: ჯარიმა - 60 747.5 ლარი და საურავი - 26 209.86 ლარი.\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები. ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციების მიმართ შემოსავლების სამსახურს მიზანშეწონილად არ მიაჩნია საგადასახადო კოდექსის 269-ე მუხლის მე-7 ნაწილის გამოყენება.\n\n\nმომჩივნის არგუმენტაცია\nმომჩივანს მიაჩნია, რომ კომპანია საგადასახადო კოდექსის 269-ე მუხლის მე-7 ნაწილის საფუძველზე უნდა გათავისუფლდეს დაკისრებული ჯარიმებისაგან. \nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nსაბჭოს მიაჩნია, რომ განსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელი კეთილსინდისიერად შეცდა, ან არ იყო მისთვის ცნობილი ისეთი გარემოება, რამაც მისი პასუხისმგებლობა გამოიწვია. მომჩივანი ვერ ამტკიცებს, რომ ჩადენილი სამართალდარღვევა გამოწვეულია არა მისი დაუდევრობით, არამედ საქმიანობისათვის დამახასიათებელი თანმდევი გულისხმიერების მიუხედავად.\nზემოაღნიშნულიდან გამომდინარე, საგადასახადო კოდექსის 269-ე მუხლის მე-7 ნაწილით საბჭოსთვის მინიჭებული უფლებამოსილების გამოყენების საფუძველი არ არსებობს. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და \n\n\nგადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nინვენტარიზაცია\nდანაკლისის ჯარიმები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n45\n\nდოკუმენტის დათვალიერება\n\ninfohub@rs.ge",
    "title": "Document 43e74354-121a-4f2e-80cf-704501c7e309"
  }
}