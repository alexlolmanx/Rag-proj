{
  "id": "0c615ba7-ed67-4d0d-8e65-46f813d790e5",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №26014/2/2025\n25 ნოემბერი 2025\nდოკუმენტის #:\n26014/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n21 ნოემბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, დღგ-ით დასაბეგრი ოპერაციები, დაბეგვრის დრო საქონლის მიწოდებისას/მომსახურების გაწევისას\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№26014/2/2025\n21 ნოემბერი 2025\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს ------- (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 13.11.2025 წელს განიხილა და მიიღო გადაწყვეტილება შპს ------- 12.10.2025 წელს რეგისტრირებულ საჩივარზე (რეგისტრაციის №26014/2/2025).\n\n\nდავის საგანი: \nსაგადასახადო ვალდებულებების განსაზღვრა არაპირდაპირი მეთოდით და შემოწმების შედეგად დადგენილი ფასნამატი.\n\n\nგასაჩივრებული გადაწყვეტილება: \n1. აუდიტის დეპარტამენტის 25.06.2025 წლის საგადასახადო შემოწმების აქტი;\n2. აუდიტის დეპარტამენტის 27.06.2025 წლის №13838 ბრძანება;\n3. აუდიტის დეპარტამენტის 27.06.2025 წლის №067-6 საგადასახადო მოთხოვნა;\n4. შემოსავლების სამსახურის 26.09.2025 წლის №21060 ბრძანება. \n\n\nდარიცხული თანხა: 202 957.98 ლარი. \nმათ შორის:\nგადასახადი - 132 004.46 \nდღგ - 81 138.26\nსაშემოსავლო გადასახადი - 50 866.20\nჯარიმა - 66 002.10 \nსაურავი - 4 951.42\n\n\nფაქტების აღწერა/დარიცხვის საფუძვლები \nკომპანიის საქმიანობაა საქონლის (საკვები დანამატები, საყოფაცხოვრებო ნივთები და ტანსაცმელი) შეძენა ძირითადად იმპორტის რეჟიმით (მცირე ოდენობა შეძენილია ადგილობრივად) და ადგილობრივი რეალიზაცია.\nაუდიტის დეპარტამენტის 7.05.2025 წლის №9060 ბრძანების საფუძველზე ჩატარდა კომპანიის საქმიანობის, 22.09.2023 წლიდან 1.04.2025 წლამდე საანგარიშო პერიოდების, კამერალური საგადასახადო შემოწმება. შემოწმების შედეგები აისახა 25.06.2025 წლის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\nკომპანიის მიერ შემოსავალი დაფიქსირებული არ არის უნაღდო ანგარიშსწორებით. არ აწარმოებს ბუღალტრულ აღრიცხვას. შესამოწმებელ პერიოდში ჯამურად დეკლარირებული დასაბეგრი ბრუნვა შეადგენს 126 678 ლარს. გამომდინარე იქიდან, რომ კომპანიის მიერ შეძენილი საქონელი (459 947) მნიშვნელოვნად აღემატება დეკლარაციებში დაფიქსირებულ რეალიზაციის მოცულობას და საგადასახადო მონიტორინგის დეპარტამენტის მიერ ვერ იქნა მოძიებული ინფორმაცია კომპანიის სავაჭრო ობიექტისა და არსებული სმფ-ის ნაშთის შესახებ, დაბეგვრის ობიექტის დადგინდა არაპირდაპირი მეთოდით. გაანგარიშდა დასაბეგრი შემოსავალი სრულად შეძენილი პროდუქციის თვითღირებულებაზე ძირითადად აუდირებული ფასნამატის გამოყენებით (ფასნამატი შეძენილი პროდუქციის კლასიფიკაციის მიხედვით: საკვები დანამატები - 25% ნაწილობრივ დაიდენტიფიცირდა დოკუმენტურ რეალიზაციასთან; საყოფაცხოვრებო ნივთები და ტანსაცმელი - 60%). \nვინაიდან შეძენილი საქონელი არ წარმოადგენს მალფუჭებად პროდუქციას, გათვალისწინებულია დღგ-ის ნებაყოფლობით რეგისტრაციის (2024 წლის სექტემბერი) თარიღამდე საქონლის ნაშთის არსებობა და არ შეცვლილა დღგ-ის გადამხდელად რეგისტრაციის თარიღი.\nშესაბამისად, დადგინდა რეალიზებული პროდუქციის თვითღირებულება და დასაბეგრი ბრუნვის ჯამური ოდენობა. საგადასახადო კოდექსის კოდექსის 73-ე, 159-ე, 160-ე, 162-ე, 163-ე, 164-ე, 165-ე მუხლების გათვალისწინებით, დეკლარირებულ და ფაქტობრივად დადგენილი დასაბეგრი ბრუნვის სხვაობაზე (450 769 ლარი) განისაზღვრა კომპანიის დამატებითი საგადასახადო ვალდებულება (დღგ) და მომჩივანს ასევე, დაეკისრა საგადასახადო კოდექსის 275-ე მუხლით გათვალისწინებული ჯარიმა.\nმიმდინარე საგადასახადო შემოწმების ფარგლებში კომპანიის ფულადი სახსრების მოძრაობისა და დებიტორულ-კრედიტორული დავალიანების შესახებ კომპანიის მხრიდან რაიმე სახის ინფორმაცია არ ფიქსირდება. ამასთან, საგადასახადო მონიტორინგის დეპარტამენტის 20.05.2025 წლის №10161 ბრძანების საფუძველზე ჩატარებულია კომპანიის სალაროში ნაღდი ფულის რაოდენობის განსაზღვრის პროცედურა. საგადასახადო ორგანოს უფლებამოსილი პირის მიერ გადასახადის გადამხდელთან ვერ განხორციელდა დაკავშირება. საგადასახადო მონიტორინგის დეპარტამენტის დოკუმენტით სალაროში ნაღდი ფულის ნაშთი ნულის ტოლია.\nკომპანიის ფულადი სახსრების მოძრაობის ანალიზი განხორციელდა არაპირდაპირი მეთოდით. კერძოდ, შესამოწმებელ პერიოდში განხორციელებული რეალიზაციიდან, შემოსავალი ჩაითვალა სრულად მიღებულად, გაწეულ ხარჯად კი - ადგილობრივი და იმპორტირებული საქონლის (საინვოისო) სრული ღირებულება.\nზემოაღნიშნულის შედეგად, შესამოწმებელ პერიოდში მიღებული და გადახდილი/გადახდილად აღიარებული ფულადი სახსრების ურთიერთშედარებით დადგინდა განკარგვადი ფულადი თანხების ოდენობა, რომელიც შესამოწმებელი პერიოდის ბოლოს საგადასახადო კოდექსის 101-ე და 154-ე მუხლების შესაბამისად დაკვალიფიცირდა კომპანიის უფლებამოსილ პირზე - დირექტორზე გაცემულ ხელფასად. შედეგად, გადასახადის გადამხდელს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლით.\nშემოწმების აქტის საფუძველზე გამოიცა აუდიტის დეპარტამენტის 27.06.2025 წლის №13838 ბრძანება და ამავე თარიღის №067-6 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 26.09.2025 წლის №21060 ბრძანებით საჩივარი დაკმაყოფილდა ნაწილობრივ, სადავო საკითხთან დაკავშირებით:\nა) გადასახადის გადამხდელს მიეცა წინადადება ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები (მათ შორის, გაშიფრული ინფორმაცია/ცხრილი საქონლის დოკუმენტური რეალიზაციის, მათი შეძენის/თვითღირებულების და ფასნამატის შესახებ);\nბ) ბრძანებით განსაზღვრულ ვადაში მტკიცებულებების წარდგენის შემთხვევაში, აუდიტის დეპარტამენტს დაევალა შეისწავლოს/გამოიკვლიოს წარდგენილი მტკიცებულებები და თუ დაიდენტიფიცირდება დოკუმენტით რეალიზებული საქონელი, აღნიშნულზე არ გაავრცელოს ფასნამატი და შესაბამისად, განახორციელოს საგადასახადო ვალდებულებების კორექტირება (შემცირება);\n- დანარჩენ ნაწილში საჩივარი არ დაკმაყოფილდა.\nშემოსავლების სამსახურის 26.09.2025 წლის №21060 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 136-ე მუხლის მე-3 ნაწილზე, 49-ე მუხლის პირველი ნაწილის „ე“ ქვეპუნქტზე, 61-ე მუხლის მე-3 ნაწილზე, 73-ე მუხლის მე-5 ნაწილის „ა“ ქვეპუნქტზე, 158-ე მუხლის პირველ ნაწილზე, 159-ე მუხლის პირველი ნაწილის „ა“ ქვეპუნქტზე, 163-ე მუხლის პირველ და მე-2 ნაწილებზე, 164-ე მუხლის პირველ ნაწილზე, 73-ე მუხლის მე-9 ნაწილის „ბ“ ქვეპუნქტზე, ამავე მუხლის მე-4 ნაწილზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე, ამავე მუხლის მე-2 ნაწილის „ა“ და „ბ“ ქვეპუნქტებზე, 43-ე მუხლის მე-4 ნაწილზე, ზოგადი ადმინისტრაციული კოდექსის 96-ე მუხლზე.\nშემოსავლების სამსახური ყურადღებას ამახვილებს გადასახადის გადამხდელის პოზიციაზე, რომლის თანახმად, არ ეთანხმება არაპირდაპირი მეთოდით განსაზღვრული ფასნამატის დოკუმენტურ რეალიზაციაზე გამოყენებას და ასევე, აუდირებული ფასნამატის გამოყენებას ტანსაცმლის ჯგუფის ნაწილში, ვინაიდან მიიჩნევს, რომ სასაქონლო ზედნადებებით რეალიზებული საქონლის ხვედრითი წილის გათვალისწინებით გამოანგარიშებული და გამოყენებული უნდა ყოფილიყო დოკუმენტური ფასნამატი. განმარტავს, რომ ტანსაცმლის ჯგუფის საერთო თვითღირებულება შემოწმების მიერ განსაზღვრულია 229 919 ლარით. აქედან ყველა ძირითად საქონელზე დოკუმენტური ფასნამატი არის 25%-ის ფარგლებში. მაგალითად, რეალიზებულ საქონელში შედის საბაჟო ღირებულებით 79 785 ლარის მხოლოდ ქალის ბამბის ქურთუკი/ჟილეტი, რომლის ერთეულის ღირებულება არის 20 ლარი, ხოლო სასაქონლო ზედნადებით გასაყიდი ფასი 25 ლარი (სულ სასაქონლო ზედნადებით გაყიდულია 685 ერთეული ქურთუკი/ჟილეტი). ასევე, მაგალითად, რეალიზებულ საქონელში შედის საბაჟო ღირებულებით 22 528 ლარის მხოლოდ ქალის ჩანთა, რომლის ერთეულის ღირებულება არის 6,15 ლარი, ხოლო სასაქონლო ზედნადებით გასაყიდი ფასი 7,7 ლარი (სულ სასაქონლო ზედნადებით გაყიდულია 340 ერთეული ჩანთა).\nზემოაღნიშნული სამართლებრივი ნორმების, დადგენილი ფაქტობრივი გარემოებებისა და გადასახადის გადამხდელის არგუმენტაციის გათვალისწინებით, შემოსავლების სამსახურმა მიიჩნია, რომ სადავო საკითხი საჭიროებს დამატებით შესწავლას, კერძოდ, გადასახადის გადამხდელს უნდა მიეცეს წინადადება ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები (მათ შორის, გაშიფრული ინფორმაცია/ცხრილი საქონლის დოკუმენტური რეალიზაციის, მათი შეძენის/თვითღირებულების და ფასნამატის შესახებ). თავის მხრივ, აუდიტის დეპარტამენტს დაევალოს შეისწავლოს/გამოიკვლიოს წარდგენილი მტკიცებულებები და თუ დაიდენტიფიცირდება დოკუმენტით რეალიზებული საქონელი, აღნიშნულზე არ გაავრცელოს ფასნამატი და შესაბამისად, განახორციელოს საგადასახადო ვალდებულებების კორექტირება (შემცირება).\n\n\nმომჩივნის არგუმენტაცია \nშემოწმებამ არაპირდაპირი მეთოდის გამოყენებით საგადასახადო ვალდებულებები გამოიანგარიშა აუდირებული ფასნამატის საფუძველზე, რაც არასწორია, ვინაიდან სასაქონლო ზედნადებებით რეალიზებული საქონლის ხვედრითი წილის გათვალისწინებით გამოანგარიშებული და გამოყენებული უნდა ყოფილიყო დოკუმენტური ფასნამატი.\nმომჩივნის პრეტენზიებს საფუძვლად უდევს შემდეგი არგუმენტაცია: შემოწმებულ პერიოდში დღგის ჩათვლით გადამხდელს სასაქონლო ზედნადებებით რეალიზებული აქვს 132,6 ათასი ლარის საქონელი. შემოწმებას დარიცხვის პერიოდზე საქონლის საერთო თვითღირებულება განსაზღვრული აქვს 397 580 ლარით. შესაბამისად, დოკუმენტური რეალიზაციის ხვედრითი წილის გათვალისწინებით არადოკუმენტურ რეალიზაციაზე უნდა გავრცელდეს არა აუდირებული ფასნამატი, არამედ დოკუმენტური ფასნამატი. ამ არგუმენტს ამყარებს ის გარემოება, რომ შემოსავლების სამსახურმა დააკმაყოფილა გადასახადის გადამხდელის მოთხოვნა დოკუმენტურ რეალიზაციებზე ფასნამატის არ გავრცელებასთან დაკავშირებით, რითაც დასტურდება, რომ სარწმუნოა დოკუმენტური ფასნამატის სანდოობა.\nშემოწმების შედეგად გამოყენებული აუდირებული ფასნამატი 60%-ის ოდენობით, გარდა იმისა, რომ შემოწმების აქტში საერთოდ არ საბუთდება მისი შერჩევის კრიტერიუმები, რეალობასთან შეუსაბამოა ტანსაცმლის ჯგუფის ნაწილში. ამ ჯგუფის საერთო თვითღირებულება შემოწმების მიერ განსაზღვრულია 229 919 ლარით. აქედან ყველა ძირითად საქონელზე დოკუმენტური ფასნამატი არის 25%-ის ფარგლებში. მაგალითად, რეალიზებულ საქონელში შედის საბაჟო ღირებულებით 79 785 ლარის მხოლოდ ქალის ბამბის ქურთუკი/ჟილეტი, რომლის ერთეულის ღირებულება არის 20 ლარი, ხოლო სასაქონლო ზედნადებით გასაყიდი ფასი 25 ლარი (სულ სასაქონლო ზედნადებით გაყიდულია 685 ერთეული ქურთუკი/ჟილეტი). ასევე, მაგალითად, რეალიზებულ საქონელში შედის საბაჟო ღირებულებით 22 528 ლარის მხოლოდ ქალის ჩანთა, რომლის ერთეულის ღირებულება არის 6,15 ლარი, ხოლო სასაქონლო ზედნადებით გასაყიდი ფასი 7,7 ლარი (სულ სასაქონლო ზედნადებით გაყიდულია 340 ერთეული ჩანთა). ასევე, მაგალითად, რეალიზებულ საქონელში შედის საბაჟო ღირებულებით 20 081 ლარის მხოლოდ პლასტმასის ჩემოდანი (ჩართულია ტანსაცმლის ჯგუფში), რომლის ერთეულის ღირებულება არის 21,8 ლარი, ხოლო სასაქონლო ზედნადებით გასაყიდი ფასი 27 ლარი (სულ სასაქონლო ზედნადებით გაყიდულია 415 ერთეული ჩემოდანი). მხოლოდ ამ სამი პოზიციით იდენტიფიცირდება ნახევარზე მეტი რეალიზებული საქონელი.\nაღნიშნულიდან გამომდინარე, ითხოვს გასაჩივრებულ ნაწილში გაუქმდეს სადავო აქტები და აუდიტის დეპარტამენტს დაევალოს დარიცხული თანხების კორექტირება (შემცირება) საჩივარში მითითებული პრეტენზიის/არგუმენტაციის გათვალისწინებით. ამასთან, შუამდგომლობს, რომ საჩივარი დავების განხილვის საბჭოს სხდომაზე განხილულ იქნას უშუალოდ შემმოწმებელი აუდიტორისა და გადასახადის გადამხდელის წარმომადგენლის მონაწილეობით, რათა ყოველმხრივ იქნეს განხილული მხარეთა არგუმენტაცია და წარდგენილი მტკიცებულებები.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 49-ე მუხლის პირველი ნაწილის „ე“ ქვეპუნქტის მიხედვით, ამ კოდექსის დებულებათა გათვალისწინებით საგადასახადო ორგანოებს თავიანთი კომპეტენციის ფარგლებში და საქართველოს კანონმდებლობით დადგენილი წესით უფლება აქვთ დამოუკიდებლად განსაზღვრონ გადასახადის გადამხდელის საგადასახადო ვალდებულების მოცულობა საგადასახადო ორგანოში არსებული ინფორმაციით (მათ შორის, გადასახადის გადამხდელის დანახარჯების შესახებ) ან შედარების მეთოდით – სხვა ამგვარი გადასახადის გადამხდელების შესახებ ინფორმაციის ანალიზის საფუძველზე, თუ გადასახადის გადამხდელი არ წარადგენს საგადასახადო კონტროლის განსახორციელებლად საჭირო სააღრიცხვო დოკუმენტაციას ან დადგენილი წესის დარღვევით აწარმოებს ბუღალტერიას, აგრეთვე ამ კოდექსით გათვალისწინებულ სხვა შემთხვევებში. \nსაგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის შესაბამისად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა. \nამავე მუხლის მე-4 ნაწილის და მე-9 ნაწილის „ბ“ ქვეპუნქტის მიხედვით:\n4. თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\n9. საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. \nსაგადასახადო კოდექსის 101-ე მუხლის პირველი ნაწილის შესაბამისად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, კერძოდ პირი, რომელიც დაქირავებულს უხდის ხელფასს.\nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის მიხედვით, დღგ-ით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nსაგადასახადო კოდექსის 163-ე მუხლის პირველი და მე-2 ნაწილების თანახმად:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა. \nსაგადასახადო კოდექსის 164-ე მუხლის პირველი ნაწილის შესაბამისად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც. \nსაბჭოს სხდომაზე, საჩივრის ზეპირი განხილვისას, მომჩივნის წარმომადგენელმა განმარტა, რომ სასაქონლო ზედნადებებით რეალიზებული საქონლის ხვედრითი წილის გათვალისწინებით გამოანგარიშებული და გამოყენებული უნდა ყოფილიყო დოკუმენტური ფასნამატი. ამ არგუმენტს ამყარებს ის გარემოება, რომ შემოსავლების სამსახურმა დააკმაყოფილა გადასახადის გადამხდელის მოთხოვნა დოკუმენტურ რეალიზაციებზე ფასნამატის არ გავრცელებასთან დაკავშირებით, რითაც დასტურდება, რომ სარწმუნოა დოკუმენტური ფასნამატის სანდოობა. შემოწმების შედეგად გამოყენებული აუდირებული ფასნამატი შეუსაბამოა ტანსაცმლის ჯგუფის ნაწილში. ამ ჯგუფის საერთო თვითღირებულება შემოწმების მიერ განსაზღვრულია 229 919 ლარით, საიდანაც ყველა ძირითად საქონელზე დოკუმენტური ფასნამატი არის 25%-ის ფარგლებში. ამასთან, მომჩივნის წარმომადგენელმა დააზუსტა მოთხოვნა და დაამატა, რომ თუ არ იქნება გამოყენებული დოკუმენტური ფასნამატი, ითხოვს გადასახადის გადამხდელის მიმართ გავრცელდეს გადასახადის გადამხდელის საქმიანობის შესადარისი აუდირებული ფასნამატი, რომლის თავისებურებაც მდგომარეობს იმ ფაქტში, რომ გადასახადის გადამხდელი შემოტანილი საქონლით ძირითადად ამარაგებს საქართველოში მშენებლობებზე მომუშავე უცხოელ ფიზიკურ პირებს (-------).\nსაჩივართან დაკავშირებით აუდიტის დეპარტამენტის 11.11.2025 წლის №100737-21-14 წერილით წარმოდგენილი ინფორმაციით და მომჩივნის არგუმენტებზე, საბჭოს სხდომაზე, საჩივრის ზეპირი განხილვისას აუდიტის დეპარტამენტის წარმომადგენლის განმარტებით ირკვევა, რომ შეძენილი პროდუქცია წარმოადგენდა ძირითადად ორი ჯგუფის საქონელს - საკვები დანამატების და ტანსაცმლის ჯგუფი (ჩანთა/ჩემოდნები, საფულეები, ჩუსტები, შარფები). 22.09.2023 წლიდან 1.04.2025 წლამდე საანგარიშო პერიოდში გამოწერილია სასაქონლო ზედნადებები ღირებულებით 132 627 ლარის (დღგ-ის ჩათვლით), საიდანაც ტანსაცმლის ჯგუფის საქონელი შეადგენს 76 715 ლარის რეალიზაციას, დანარჩენი - საკვები დანამატების. შემმოწმებლები შეეცადნენ შეძენილი დოკუმენტებიდან მოეხდინათ გამოწერილ სასაქონლო ზედნადებებში დასახელებული საქონლის იდენტიფიცირება, რათა შეძენის უახლოეს თარიღებში დაფიქსირებული ფასების მიხედვით გაანგარიშებულიყო დოკუმენტური რეალიზაციის ფასნამატი. შესწავლილი დოკუმენტებით, საკვები დანამატების ნაწილში იდენტიფიცირდა საქონლის საკმარისი ოდენობა, რაც მიჩნეულია ამ კატეგორიის საქონელზე რეალურ ფასნამატად - 25%. ტანსაცმლის ჯგუფში შემავალი საქონლიდან გადასახადის გადამხდელის ჩართულობის გარეშე ვერ მოხერხდა საქონლის ზუსტი იდენტიფიცირება დასახელებების განსხვავებულობის გამო, რაც სარწმუნო იქნებოდა ამ კატეგორიაში დოკუმენტური ფასნამატის დასადგენად. საჩივარში გადასახადის გადამხდელი ახსენებს ჩანთების, სარეალიზაციო 7,7 ლარი და შეძენის 6,15 ლარი, ფასებს, რაზეც აღსანიშნია, რომ გამოწერილი სასაქონლო ზედნადებებით 2024 წლის ნოემბერში რეალიზებულია 340 ერთეული ქალის ჩანთა 7,7 ლარად უცხოელ (-------) ფიზიკურ პირებზე. შეძენის დოკუმენტებში ჩანთები წერია სხვადასხვა მასალის, ზომისა და ფასის მიხედვით, ამიტომ საეჭვოა რომელი მოდელის თუ ხარისხის ჩანთა გაყიდა უცხოელ ფიზიკურ პირებზე ყველაზე დაბალი ფასნამატით. ასევე, ნახსენებია ქურთუკების დოკუმენტური რეალიზაცია, ქურთუკებიც სასაქონლო ზედნადების მიხედვით რეალიზებულია უცხოელ ფიზიკურ პირებზე (-------) ფასი 25 ლარი და დასახელებაში წერია ქურთუკი და ბავშვის ქურთუკი, შეძენის დოკუმენტების მიხედვით კი საქონლის დასახელებაში წერია ქალის ბამბის ქურთუკი. რაც შეეხება, მომჩივნის მიერ ნახსენებ მესამე საქონელს - პლასტმასის ჩემოდანი. გამოწერილ სასაქონლო ზედნადებებში ფიქსირდება დასახელება - ჩემოდანი 415 ერთეული 27 ლარად, ასევე უცხოელ ფიზიკურ პირზე (-------), შეძენის დოკუმენტებშიც ისევე, როგორც ზემოთ ნახსენებ ქალის ჩანთებზე, ჩემოდნებიც წერია სხვადასხვა მასალის, ზომისა და ფასის მიხედვით. ამდენად, ეჭვქვეშ დგება, რამდენად რელევანტურია უცხოელ ფიზიკურ პირებზე დოკუმენტურად დაფიქსირებული ფასები. თუმცა ამ მოცემულობით მთავარი სამტკიცებელი გადასახადის გადამხდელის მხრიდან არის საქონლის მაქსიმალური ოდენობის სწორი იდენტიფიცირება შეძენა/რეალიზაციის დოკუმენტებით. \nშემოსავლების სამსახურის გასაჩივრებული ბრძანებით, გადასახადის გადამხდელს მიეცა წინადადება ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები (მათ შორის, გაშიფრული ინფორმაცია/ცხრილი საქონლის დოკუმენტური რეალიზაციის, მათი შეძენის/თვითღირებულების და ფასნამატის შესახებ); ხოლო ბრძანებით განსაზღვრულ ვადაში მტკიცებულებების წარდგენის შემთხვევაში, აუდიტის დეპარტამენტს დაევალა შეისწავლოს/გამოიკვლიოს წარდგენილი მტკიცებულებები და თუ დაიდენტიფიცირდება დოკუმენტით რეალიზებული საქონელი, აღნიშნულზე არ გაავრცელოს ფასნამატი და შესაბამისად, განახორციელოს საგადასახადო ვალდებულებების კორექტირება (შემცირება).\nაღნიშნული გარემოებებიდან გამომდინარე, საბჭოს მიაჩნია, რომ შემოსავლების სამსახურის 26.09.2025 წლის №21060 ბრძანება მართებულია და არ არსებობს მიღებული გადაწყვეტილებისგან განსხვავებული გადაწყვეტილების მიღების, მომჩივნის არგუმენტების გათვალისწინების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nსაქონლის მიწოდება/მომსახურების გაწევა\nსაქონლის მიწოდებისას/მომსახურების გაწევისას დასაბეგრი დროის განსაზღვრა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n6\n\nდოკუმენტის დათვალიერება\n\ninfohub@rs.ge",
    "title": "Document 0c615ba7-ed67-4d0d-8e65-46f813d790e5"
  }
}