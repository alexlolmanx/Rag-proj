{
  "id": "b8605fe6-bd81-4f0b-87a9-1c43cb8cf9dd",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19207/2/2023\n04 მაისი 2023\nდოკუმენტის #:\n19207/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n27 აპრილი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nშემოსავლებისა და ხარჯების აღრიცხვის პრინციპები, ცალკეულ შემთხვევებში დღგ-ით დაბეგვრა, დასაბეგრი თანხა საქონლის მიწოდებისას/მომსახურების გაწევისას, ერთობლივი შემოსავალი, ეკონომიკური საქმიანობით მიღებული შემოსავლები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№19207/2/2023\n27.04.2023 \n\n\nგ ა დ ა წ ყ ვ ე ტ ი ლ ე ბ ა \n\n\n\n\n﻿\nმომჩივანი: ი/მ„----------“ (პ/ნ ----------) \nმოპასუხე: აუდიტის  დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 27.04.2023 წელს განიხილა და მიიღო გადაწყვეტილება ი/მ \"----------\" 24.03.2023 წელს რეგისტრირებულ საჩივარზე (რეგისტრაციის №19207/2/2023). \n\n\nდავის საგანი:\nარაპირდაპირი მეთოდით განსაზღვრული ფასნამატი.\n\n\nგასაჩივრებული გადაწყვეტილება:\n1. აუდიტის დეპარტამენტის 2022 წლის 22 სექტემბრის №083-28 საგადასახადო მოთხოვნა;\n2. შემოსავლების სამსახურის 2023 წლის 6 მარტის №4255 ბრძანება.\n\n\nდარიცხული თანხა: 281 925 ლარი.\nმათ შორის:\nგადასახადი - 167 643\nდღგ - 75 479\nსაშემოსავლო გადასახადი - 92 164\nჯარიმა - 70 332\nსაურავი - 43 949\n\n\nფაქტების აღწერა\nგადასახადის გადამხდელის საქმიანობაა იმპორტირებული ავტონაწილებით (პირველადი) ვაჭრობა ქ.--------. მეწარმე საქმიანობის განხორციელების მიზნით იყენებდა იჯარით აღებულ საწყობის ფართს. ასევე, ახორციელებდა დისტრიბუციას.\nშემოსავლების სამსახურის აუდიტის დეპარტამენტის 2022 წლის 11 თებერვლის №3285 ბრძანების საფუძველზე ჩატარდა მომჩივნის საქმიანობის 2019 წლის 1 იანვრიდან 2022 წლის 1 ივლისამდე პერიოდის კამერალური საგადასახადო შემოწმება.\nშემოწმების შედეგები აისახა 2022 წლის 31 აგვისტოს საგადასახადო შემოწმების აქტში, საიდანაც ირკვევა, რომ სადავო დარიცხვა განპირობებულია შემდეგი გარემოებებით:\nმეწარმე წარდგენილ ახსნა-განმარტებაში აღნიშნავდა, რომ საბუღალტრო პროგრამას 1C იყენებდა საქონლის ნაშთების კონტროლის მიზნით, ამ ფორმაში აჩვენებდა მიღებულ საქონელს რაოდენობრივად შესაბამისი კოდის მინიჭებით, 2 თვეში ერთხელ კი აღრიცხავდა რეალიზებულ საქონელს ჯამურად. აღნიშული კოდი, ასევე, მითითებული ჰქონდა საქონლის რეალიზაციის დოკუმენტში. აღნიშნული ფაქტობრივი გარემოებების გათვალისწინებით, ვინაიდან გადასახადის გადამხდელის სააღრიცხვო მონაცემებით შეუძლებელი იყო დაბეგვრის ობიექტისა და პერიოდების განსაზღვრა, შემოწმებით, მომჩივნის საგადასახადო ვალდებულებები განისაზღვრა არაპირდაპირი მეთოდის გამოყენებით, საგადასახადო კოდექსის 73-ე მუხლის მე-5 ნაწილის „ა“ ქვეპუნქტის საფუძველზე. კერძოდ, გადასახადის გადამხდელის მიერ წარდგენილი საქონლის საწყისი და საბოლოო ნაშთების (1 ივლისის მდგომარეობით) საფუძველზე გაანგარიშდა დოკუმენტურად რეალიზებული პროდუქციის თვითღირებულება. ამასთან, დოკუმენტური რეალიზაციისას დაფიქსირებული სარეალიზაციო ფასების ანალიზით დადგინდა სხვადასხვა სასაქონლო ჯგუფის (განისაზღვრა 21 სასაქონლო ჯგუფი) ფასნამატი წლების მიხედვით, რაც გავრცელდა დოკუმენტის გარეშე რეალიზებული შესაბამისი ჯგუფის თვითღირებულებაზე.\nსაბოლოოდ, შემოწმებით დადგენილმა საშუალო ფასნამატმა წლების მიხედვით შეადგინა 2019 წელს - 94%, 2020 წელს - 80 %, 2021 წელს - 88 %, 2022 წელს - 94%. შედეგად, გაიზარდა მეწარმის ერთობლივი შემოსავალი და დღგ-ით დასაბეგრი ბრუნვა. შესაბამისად, მომჩივანს დაერიცხა დღგ, საშემოსავლო გადასახადი და დაეკისრა საგადასახადო კოდექსის 275-ე მუხლით გათვალისწინებული ჯარიმა. \nშემოწმების აქტის საფუძველზე გამოიცა აუდიტის დეპარტამენტის 2022 წლის 22 სექტემბრის №24368 ბრძანება და №083-28 საგადასახადო მოთხოვნა. მომჩივანს დამატებით გადასახდელად განესაზღვრა 281 925 ლარი.\nაღნიშნული საგადასახადო მოთხოვნა 2022 წლის 20 ოქტომბერს გასაჩივრდა შემოსავლების სამსახურში, რომელმაც 2023 წლის 6 მარტის №4255 ბრძანებით ნაწილობრივ დააკმაყოფილა საჩივარი. არაპირდაპირი მეთოდით განსაზღვრული ფასნამატის დაზუსტების მიზნით, დაევალა აუდიტის დეპარტამენტს 2018 წელს ჩატარებული ინვენტარიზაციით დადგენილი მონაცემები (ფასნამატი) გაავრცელოს უახლოეს/მომიჯნავე პერიოდზე (2019 წელზე) დოკუმენტის გარეშე რეალიზებული შესაბამისი ჯგუფის საქონლის თვითღირებულებაზე, ხოლო 2021-2022 წლების საანგარიშო პერიოდზე დაევალა აუდიტის დეპარტამენტს იხელმძღვანელოს 2022 წელს ჩატარებული ინვენტარიზაციით დადგენილი მონაცემებით (ფასნამატით) და აღნიშნულის გათვალისწინებით, სათანადო საფუძვლების არსებობის შემთხვევაში, განახორციელოს არაპირდაპირი მეთოდით განსაზღვრული საგადასახადო ვალდებულებების კორექტირება (შემცირება). დანარჩენ ნაწილში საჩივარი არ დაკმაყოფილდა.\nშემოსავლების სამსახურის 2023 წლის 6 მარტის №4255 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 136-ე, 49-ე, 61-ე, 73-ე, 161-ე, 159- ე, 163-ე, 164-ე, მე-100, 102-ე და 43-ე მუხლებზე.\nსაგადასახადო შემოწმებით დადგენილია, რომ მეწარმის ახსნა-განმარტების მიხედვით, გადამხდელი საბუღალტრო პროგრამას 1C იყენებდა საქონლის ნაშთების კონტროლის მიზნით, ამ ფორმაში აჩვენებდა მიღებულ საქონელს რაოდენობრივად შესაბამისი კოდის მინიჭებით, 2 თვეში ერთხელ კი აღრიცხავდა რეალიზებულ საქონელს ჯამურად. აღნიშული კოდი, ასევე, მითითებული ჰქონდა საქონლის რეალიზაციის დოკუმენტში. ამდენად, გადამხდელის მიერ არ იყო დაცული საგადასახადო კოდექსის 136-ე მუხლის მოთხოვნები და შემოწმებით შეუძლებელი იყო დაბეგვრის ობიექტის განსაზღვრა.\nშემოსავლების სამსახური ყურადღებას ამახვილებს გადამხდელის არგუმენტაციაზე, რომლის თანახმად, მომჩივანი არ ეთანხმება არაპირდაპირი მეთოდით განსაზღვრულ ფასნამატს. აცხადებს, რომ გაანგარიშებაში რიგ შემთხვევაში ფიქსირდება სმფ-ების თვითღირებულების შემცირება წინა წლებთან შედარებით, რაც არარეალურია, ვინაიდან ფასები ყოველწლიურად საქონელზე იზრდებოდა, რაც ასევე გამოწვეული იყო პანდემიის პერიოდში დოლარის კურსის მკვეთრი ზრდით. აღნიშნავს, რომ შემმოწმებლების მიერ 2019 წელს გაანგარიშებული ფასნამატის ოდენობა შეადგენს 94%-ს, მაშინ როცა 2018 წელს ჩატარებული ინვენტარიზაციის მიხედვით, ფასნამატი შეადგენს 35-40%-ს. ამასთან, მიუთითებს, რომ მთლიან შეძენებში ძირითად წილს შეადგენს: ფარი, სამუხრუჭე ხუნდები, ამორტიზატორი, რომელთა ფასნამატი მერყეობს 53%-დან 72%-მდე. ასევე, აცხადებს, რომ ობიექტში ჩატარდა სმფ-ების ინვენტარიზაცია 2022 წლის ივნისის საანგარიშო პერიოდში, რომლის თანახმად საშუალო შეწონილმა ფასნამატმა შეადგინა 63%. ინვენტარიზაციის მიხედვით დადგინდა, რომ ობიექტზე არსებული გამოცხადებული ფასების მიხედვით საქონლის ფასნამატია 60%, ხოლო სასაქონლო ზედნადებში მითითებული ფასების მიხედვით ფასნამატი შეადგენს 81%-ს. ასევე, ფასნამატის გაანგარიშების დროს აუდიტორებმა არ გაითვალისწინეს ის ფაქტი, რომ დოკუმენტით რეალიზებული საქონლის 90-95% რეალიზებულია ტრანსპორტირებით სხვადასხვა რეგიონში (სამეგრელო, იმერეთი, გურია). შესაბამისად, აღნიშნულ რეგიონებში რეალიზაციის დროს დოკუმენტში მითითებული ფასები, გაწეული ხარჯების გათვალისწინებით განსხვავდება ადგილზე (ქ. --------) რეალიზაციის დროს დაფიქსირებული ფასებისგან (შედარებით მაღალი ფასებია დისტრიბუციის შემთხვევაში). ყოველივე ზემოაღნიშნული არგუმენტების გათვალისწინებით, მომჩივანი ითხოვს აუდიტის დეპარტამენტმა ფასნამატის ოდენობა განსაზღვროს ინვენტარიზაციის მონაცემების მიხედვით.\nაუდიტის დეპარტამენტის წარმომადგენლის ზეპირსიტყვიერი განმარტების თანახმად, მართალია გადამხდელთან 2018 და 2022 წლებში ჩატარებულია ინვენტარიზაცია და დადგენილია ფასნამატი, თუმცა აღნიშნული მონაცემები არ იქნა გათვალისწინებული საგადასახადო ვალდებულებების განსაზღვრისას და მხოლოდ დოკუმენტური ფასნამატი იქნა გავრცელებული მთლიან შესამოწმებელ პერიოდზე. შემოსავლების სამსახური აღნიშნავს, რომ ფასნამატის კოეფიციენტის ფორმირებაზე ზემოქმედებას ახდენს სხვადასხვა მნიშვნელოვანი ფაქტობრივი გარემოებები, რომელიც ცვალებადი და განსხვავებულია წლების მიხედვით.\nზემოაღნიშნული სამართლებრივი ნორმების, საქმეში არსებული მასალების, გადასახადის გადამხდელის არგუმენტაციისა და აუდიტის დეპარტამენტის წარმომადგენლის ზეპირსიტყვიერი განმარტების გათვალისწინებით, შემოსავლების სამსახურმა მიიჩნია, რომ არაპირდაპირი მეთოდით განსაზღვრული ფასნამატის დაზუსტების მიზნით, უნდა დაევალოს აუდიტის დეპარტამენტს 2018 წელს ჩატარებული ინვენტარიზაციით დადგენილი მონაცემები (ფასნამატი) გაავრცელოს უახლოეს/მომიჯნავე პერიოდზე (2019 წელზე) დოკუმენტის გარეშე რეალიზებული შესაბამისი ჯგუფის საქონლის თვითღირებულებაზე, ხოლო 2021-2022 წლების საანგარიშო პერიოდზე დაევალოს აუდიტის დეპარტამენტს იხელმძღვანელოს 2022 წელს ჩატარებული ინვენტარიზაციით დადგენილი მონაცემებით (ფასნამატით) და აღნიშნულის გათვალისწინებით, სათანადო საფუძვლების არსებობის შემთხვევაში, განახორციელოს არაპირდაპირი მეთოდით განსაზღვრული საგადასახადო ვალდებულებების კორექტირება (შემცირება). \nამასთან, შემოსავლების სამსახური განმარტავს, რომ შემოწმების მიერ 2020 წლის საანგარიშო პერიოდზე დოკუმენტის გარეშე რეალიზებული შესაბამისი საქონლის ჯგუფის თვითღირებულებაზე დოკუმენტური ფასნამატის გავრცელება და აღნიშნულის საფუძველზე საგადასახადო ვალდებულებების განსაზღვრა მართლზომიერია. ამდენად, შემოსავლების სამსახურს მიაჩნია, რომ 2020 წლის საანგარიშო პერიოდზე გადასახადის გადამხდელის საგადასახადო ვალდებულებები განსაზღვრულია მართლზომიერად და აღნიშნულ ნაწილში არ არსებობს წარდგენილი საჩივრის დაკმაყოფილების სამართლებრივი საფუძველი. \n\n\nმომჩივნის არგუმენტაცია\nარ ეთანხმება შემოსავლების სამსახურის გადაწყვეტილებას იმ ნაწილში, რომ 2018 და 2022 წლის ინვენტარიზაციის ფასნამატები გამოყენებული იქნას მხოლოდ დოკუმენტის გარეშე რეალიზებული საქონლის თვითღირებულებაზე. ასევე, არ ეთანხმება იმ გადაწყვეტილებას, რომ უცვლელი დარჩა 2020 წლის ფასნამატი.\nდოკუმენტით რეალიზებული საქონლის 90-95% რეალიზებული იყო დისტრიბუციის საშუალებით სხვადასხვა რეგიონში (სამეგრელო, იმერეთი, გურია). შესაბამისად, აღნიშნულ რეგიონებში რეალიზაციის დროს დოკუმენტში მითითებული ფასები, გაწეული ხარჯების გათვალისწინებით, განსხვავდებოდა ადგილზე (ქ. --------) რეალიზაციის დროს დაფიქსირებული ფასებისგან (შედარებით მაღალი ფასებია დისტრიბუციის შემთხვევაში, რაც ლოგიკურია, ვინაიდან მეწარმეს დამატებითი ხარჯების გაწევა უწევს). ამასთან, მეწარმეს ობიექტზე გააჩნია ე.წ. ჩაწოლილი საქონელი საკმაოდ დიდი რაოდენობით, რომელიც გადმოყოლილია წინა წლებიდან და რომელზეც ფასნამატი მნიშვნელოვნად დაბალია. აღნიშნულის გათვალისწინებით,\nსამართლიანი იქნება, რომ ინვენტარიზაციის ფასნამატები, რომლებიც რეალურად ასახავს ობიექტზე არსებულ მდგომარეობას, გამოყენებული იქნას სრულ რეალიზაციაზე. კერძოდ, 2019-2020 წლებში გამოყენებული იქნას 2018 წლის ინვენტარიზაციის ფასნამატი, ხოლო 2021-2022 წლებში შემმოწმებლებმა გამოიყენონ 2022 წლის ინვენტარიზაციის ფანამატი. რათქმაუნდა, ითხოვს, რომ აღნიშნული ფასნამატები გავრცელდეს სრულ რეალიზაციაზე.\nამასთან, 2019, 2020, 2021 და 2022 წლებში საბრუნავი მარაგების შესავსებად აღებული იყო სამეწარმეო სესხი და ყოველთვიურად იხდიდა პროცენტებს. მიუხედავად ამისა, აღნიშნული პროცენტის თანხები, რაც ჯამში შეადგენს 36 151 ლარს, არ იყო ასახული შესაბამისი პერიოდის დეკლარაციებში. ვინაიდან აუდიტორული შემოწმების პერიოდში, მეწარმე მოკლებულია შესაძლებლობას დააკორექტიროს ძველი დეკლარაციები, ითხოვს, რომ მიეცეს შესაძლებლობა ასახოს შესაბამისი პერიოდის დეკლარაციებში პროცენტის თანხები, რაც გაზრდის ხარჯებს და შეამცირებს გადასახდელ საშემოსავლო გადასახადს.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nამავე კოდექსის 73-ე მუხლის მე-5 ნაწილის „ა“ ქვეპუნქტის შესაბამისად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nშესაბამის პერიოდში მოქმედი საგადასახადო კოდექსის 161-ე მუხლის პირველი ნაწილის „ა“ ქვეპუნქტის მიხედვით, დღგ-ით დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში განხორციელებული საქონლის მიწოდება ან/და მომსახურების გაწევა. დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა. ხოლო დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი.\nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nამავე კოდექსის 163-ე მუხლის პირველი ნაწილის შესაბამისად, საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\nსაგადასახადო კოდექსის 164-ე მუხლის პირველი ნაწილის მიხედვით, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც\nამავე კოდექსის მე-100 მუხლის მე-3 ნაწილის „ბ“ ქვეპუნქტის თანახმად, ერთობლივ შემოსავალს განეკუთვნება ეკონომიკური საქმიანობით მიღებული შემოსავლები, რომლებიც დაკავშირებული არ არის დაქირავებით მუშაობასთან.\nსაგადასახადო კოდექსის 102-ე მუხლის პირველი ნაწილის „ა“ ქვეპუნქტის შესაბამისად, ეკონომიკური საქმიანობით მიღებულ შემოსავლებს განეკუთვნება საქონლის/მომსახურების მიწოდებით მიღებული შემოსავლები. \nსაქმეში არსებული მასალებით დგინდება, რომ გადასახადის გადამხდელის მიერ არ იყო დაცული საგადასახადო კოდექსის 136-ე მუხლის მოთხოვნები და მეწარმის სააღრიცხვო დოკუმენტაციით შეუძლებელი იყო დაბეგვრის ობიექტის დადგენა. შესაბამისად, საგადასახადო კოდექსის 73-ე მუხლის მე-5 ნაწილის გათვალისწინებით, მომჩივნის საგადასახადო ვალდებულებები მართლზომიერად განისაზღვრა არაპირდაპირი მეთოდით.\nრაც შეეხება გავრცელებულ ფასნამატს, შემოსავლების სამსახურმა გაითვალისწინა გადასახადის გადამხდელის არგუმენტაციისა და არაპირდაპირი მეთოდით განსაზღვრული ფასნამატის დაზუსტების მიზნით, დაავალა აუდიტის დეპარტამენტს 2018 წელს ჩატარებული ინვენტარიზაციით დადგენილი მონაცემები (ფასნამატი) გაავრცელოს უახლოეს/მომიჯნავე პერიოდზე (2019 წელზე) დოკუმენტის გარეშე რეალიზებული შესაბამისი ჯგუფის საქონლის თვითღირებულებაზე, ხოლო 2021- 2022 წლების საანგარიშო პერიოდზე იხელმძღვანელოს 2022 წელს ჩატარებული ინვენტარიზაციით დადგენილი მონაცემებით (ფასნამატით) და აღნიშნულის გათვალისწინებით, სათანადო საფუძვლების არსებობის შემთხვევაში, განახორციელოს არაპირდაპირი მეთოდით განსაზღვრული საგადასახადო ვალდებულებების კორექტირება (შემცირება). ამასთან, შემოსავლების სამსახურს მიაჩნია, რომ 2020 წლის საანგარიშო პერიოდზე გადასახადის გადამხდელის საგადასახადო ვალდებულებები განსაზღვრულია მართლზომიერად.\nმომჩივანი არ ეთანხმება აღნიშნულ გადაწყვეტილებას და ითხოვს 2019-2020 წლებში გამოყენებული იქნას 2018 წლის ინვენტარიზაციის ფასნამატი, ხოლო 2021-2022 წლებში - 2022 წლის ინვენტარიზაციის ფანამატი და აღნიშნული ფასნამატები გავრცელდეს სრულ რეალიზაციაზე.\nზემოაღნიშნული სამართლებრივი ნორმებისა და ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ მომჩივნის მოთხოვნა დაუსაბუთებელია და არ არსებობს მისი დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nარაპირდაპირი მეთოდის გამოყენების საფუძვლები\nუკუკავშირი\nდაკავშირებული დოკუმენტები\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n54\n\nდოკუმენტის დათვალიერება\n\ninfohub@rs.ge",
    "title": "Document b8605fe6-bd81-4f0b-87a9-1c43cb8cf9dd"
  }
}