{
  "id": "fd4ada8b-7aee-4e21-a5ff-c796aa1c17df",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №17455/2/2022\n22 თებერვალი 2023\nდოკუმენტის #:\n17455/2/2022\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n01 დეკემბერი 2022\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაქონლის წარდგენის/ზოგადი დეკლარირების/საქონლის დეკლარირების ვადის ან სატრანსპორტო საშუალების გამოცხადების ვადის დარღვევა\nჩამოტვირთვა\nგაზიარება\n№17455/2/2022\n01.12.2022\n\n\nგ ა დ ა წ ყ ვ ე ტ ი ლ ე ბ ა\n\n\nმომჩივანი: შპს „----------“ (ს/ნ ----------) \nმოპასუხე: საბაჟო დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 1.12.2022 წელს განიხილა და მიიღო გადაწყვეტილება შპს „----------“-ს 10.08.2022 წელს რეგისტრირებულ საჩივარზე (რეგისტრაციის №17455/2/2022).\n\n\nდავის საგანი: \nსაქონლის დეკლარირების ვადის დარღვევა\n\n\nგასაჩივრებული გადაწყვეტილება: \n1. საბაჟო დეპარტამენტის 10.06.2022 წლის №EL168296 საბაჟო სამართალდარღვევის ოქმი;\n2. შემოსავლების სამსახურის 3.08.2022 წლის №20778 ბრძანება.\n\n\nდარიცხული თანხა: \nჯარიმა - 1 000 ლარი.\n\n\nფაქტების აღწერა \n11.04.2022 წელს, საბაჟო გამშვები პუნქტი „----------“-ს გავლით №„----------“ კონტეინერით სხვა საქონელთან ერთად საქართველოში შემოტანილ იქნა და შპს „----------“-ს (ს/ნ ----------) საბაჟო საწყობში განთავსდა 1 ერთეული მოწყობილობა (წონით 425 კგ). \nვინაიდან აღნიშნული საქონლის დეკლარირება არ განხორციელდა კანონმდებლობით განსაზღვრულ ვადაში, გამოვლენილი სამართალდარღვევის ფაქტზე, 10.06.2022 წელს შედგენილ იქნა №EL168296 საბაჟო სამართალდარღვევის ოქმი, რომლითაც №„----------“ კონტეინერის მიმღებს (საზღვაო ხაზის №„----------“ კონოსამენტის მიხედვით) – მომჩივანს დაეკისრა საბაჟო კოდექსის 165-ე მუხლით გათვალისწინებული პასუხისმგებლობა და სანქციის სახით შეეფარდა ჯარიმა 1 000 ლარის ოდენობით.\nსაბაჟო სამართალდარღვევის ოქმი გასაჩივრდა შემოსავლების სამსახურში, რომლის 3.08.2022 წლის №20778 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nდადგენილია, რომ 11.04.2022 წელს სგპ „----------“-ს გავლით №„----------“კონტეინერით სხვა საქონელთან ერთად საქართველოში შემოტანილ იქნა და შპს „----------“-ს საბაჟო საწყობში განთავსდა 1 ერთეული მოწყობილობა (წონით 425 კგ).\nდადგენილია და სადავოდ არ არის გამხდარი, რომ საზღვაო ხაზის №„----------“ კონოსამენტის მიხედვით, №„----------“ კონტეინერის მიმღები არის მომჩივანი, თუმცა მის მიერ საქონლის დეკლარირება არ განხორციელდა კანონმდებლობით განსაზღვრულ ვადაში. შესაბამისად, ადგილი აქვს საბაჟო სამართალდარღვევის ჩადენის ფაქტს, რაც წარმოადგენს საბაჟო სამართალდარღვევას, რომლისთვისაც საბაჟო კოდექსის 165-ე მუხლით გათვალისწინებული პასუხისმგებლობის დაკისრება მართლზომიერია.\nზემოაღნიშნული სამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ სადავო ადმინისტრაციული აქტი შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია \nშემოსავლების სამსახურის გადაწყვეტილება არის სრულიად უსაფუძვლო და ის გვერდს უვლის როგორც საქმისთვის მნიშვნელობის მქონე უმთავრეს გარემოებას, ასევე საბაჟო კანონმდებლობით გათვალიწინებულ წინაპირობებს.\nშემოსავლების სამსახურს თავისი დასაბუთება აგებული აქვს დეკლარანტის მიერ ვალდებულების დარღვევაზე და მის შედეგებზე, თუმცა არასწორად განმარტავს თუ ვინ არის განსახილველ საქმეში დეკლარანტი, ტვირთმიმღები და შესაბამისად ვის ეკისრება დეკლარანტის ვალდებულებების დარღვევისთვის პასუხისმგებლობა. შემოსავლების სამსახური დასაბუთებაში ცდილობს დაამტკიცოს, რომ საზღვაო ხაზის №„----------“ კონოსამენტის მიხედვით №„----------“ კონტეინერით მიღებული ტვირთი წარმოადგენს შპს „----------“-ს კუთვნილ ტვირთს, მხოლოდ იმიტომ, რომ საზღვაო ხაზის კონტეინერის მიერ კონოსამენტის თანახმად, კონტეინერის მიმღები არის შპს „----------“, რაც არ შეესაბამება არც საქმეში არსებულ დოკუმენტაციას და არც მოქმედ საბაჟო კანონმდებლობას. კერძოდ, კომპანიის მიერ წარდგენილი კონოსამენტის №„----------“ თანახმად, შპს „----------“ როგორც ექსპედიტორ/გადამზიდველი წარმოადგენს მხოლოდ კონტეინერის მიმღებს, სადაც განთავსებული იყო სხვადასხვა ტვირთმიმღების ტვირთი (მათი ნაწილის საქართველოს გავლით სხვა ქვეყანაში გასაგზავნი), მათ შორის სადავო 1 ერთეული მოწყობილობა წონით 425 კგ, რომლის ტვირთმიმღებს უკვე უშუალოდ ტვირზე გამოწერილი №„----------“ საზღვაო კონოსამენტის თანახმად წარმოადგენს „----------“, რომლის სახელზეა ასევე გამოწერილი ტვირთის ინვოისი და შეფუთვის ფურცელი.\nშესაბამისად ცხადი და მკაფიოა, რომ შპს „----------“ წარმოადგენს არა ტვირთმიმღებს, არამედ კონტეინერის მიმღებს, რაც სამართლებრივად სრულიად განსხვავებული დეფინიციაა და სხვა სამართლებრივი შედეგის მატარებელია. მიუთითითებს საბაჟო კოდექსის მე-6 მუხლის პირველი ნაწილის ჰ8 ქვეპუნქტზე, შესაბამისად ბუნდოვანია მისი მიმღები ყოველთვის არის ექსპედიტორი/გადამზიდველი, რომელიც უფლებამოსილია მიიღოს სატრანსპორტო საშუალება და მასში განთავსებული ტვირთები გადასცეს უშუალოდ ტვირთმიმღებს. ნებისმიერი ტიპის სატრანსპორტო საშუალების მიმღები ბუნებრივია არის ექსპედიტორ/გადამზიდველი, რომელიც პასუხისმგებელია მიაწოდოს/მიიღოს სატრანსპორტო საშუალება დანიშნულების ადგილზე და შემდგომ გადასცეს მასში განთავსებული ტვირთი უფლებამოსილ ტვირთმიმღებს. შემოსავლების სამსახურის მიერ შეთავაზებული მსჯელობით კი გამოდის, რომ ნებისმიერი ტვირთის ტვირთმიმღები დეკლარანტი და მესაკუთრე არის ექსპედიტორი, რაც სრულიად წინააღმდეგობაში მოდის მოქმედ კანონმდებლობასთან.\nსაბაჟო პროცედურას და ვალდებულებას საბაჟო ორგანოსთან მიმართებაში ახორციელებს უშუალოდ დეკლარანტი, რომელიც საბაჟო კოდექსის მე-6 მუხლის პირველი ნაწილის „კ“ ქვეპუნქტის თანახმად განიმარტება. აღნიშნული განმარტების თანახმად, აუცილებელია, რომ პირს ან თავად, როგორც ტვირთის მფლობელს და პოტენციურ მესაკუთრეს ჰქონდეს ეს უფლება ან ეს უფლებამოსილება მისი სახელით მინიჭებული უნდა ჰქონდეს სხვა პირს ამავე კოდექსის მე-14 და მე15 მუხლებით დადგენილი წესით, შესაბამისი მინდობილობის საფუძველზე. საქართველოს ფინანსთა მინისტრის 29.08.2019 წლის №257 ბრძანებით (საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციის დამტკიცების თაობაზე) დამტკიცებული საქონლის შემოტანისა და ზოგადი დეკლარაციის წარდგენის შესახებ ინსტრუქციის მე-2 მუხლის მე-5 პუნქტის „ბ“ ქვეპუნქტის თანახმად, ტვირთის ზოგად დეკლარირებას ახორციელებს საქონლის მესაკუთრე/მიმღები ან მისი წარმომადგენელი.\nგანსახილველ შემთხვევაში, კომპანია არ წარმოადგენს დეკლარანტს, ვინაიდან ის არ წარმოადგენს არც ტვირთის პოტენციურ მესაკუთრეს/ტვირთმფლობელს და არც მინდობილ პირს. უფრო მეტიც, კომპანია არ წარმოადგენს აღნიშნული ტვირთის მიმღებს, იგი წარმოადგენდა მხოლოდ კონტეინერის მიმღებს, ხოლო ტვირთმიმღებს და მის დეკლარირებაზე უფლებამოსილ და ვალდებულ პირს წარმოადგენს „----------“. კომპანიას არ ჰქონდა არც ტვირთის შესყიდვის კომერციული დოკუმენტაცია: შეფუთვის ფურცელი და ინვოისი, რაც სავალდებულო პირობას წარმოადგენს დეკლარირებისთვის და რომლის გარეშეც დეკლარირება ვერ განხორციელდება და არც ტვირთმფლობელის მიერ გაცემული მინდობილობა, რომელიც ტვირთმფლობელის სახელით დეკლარირების უფლებამოსილებას მიანიჭებდა. №257 ბრძანებით დამტკიცებული მე-19 დანართის (დეკლარირების კლასიფიკატორი) მე-10 მუხლის თანხმად, საბაჟო გაფორმებისთვის სავალდებულო წარსადგენ დოკუმენტებს შორის არის შესყიდვის დოკუმენტაცია და მინდობილობა, როცა დეკლარირება დეკლარანტის/ტვირთმიმღების ნაცვლად ხორციელდება სხვა პირის მიერ. მითითებული რეგულაციების თანახმად, კომპანიას რომც მიემართა საბაჟო ორგანოსთვის ტვირთმფლობელის ნაცვლად საბაჟო პროცედურის განხორციელების მოთხოვნით, საბაჟო ორგანოს, მოქმედი კანონმდებლობის თანახმად უარი უნდა ეთქვა აღნიშნული პროცედურის განხორციელებაზე, რადგან კომპანია არ წარმოადგენდა უფლებამოსილ პირს, რომელსაც აღნიშნული უფლებამოსილება არც კანონის საფუძველზე გააჩნია და არც ტვირთმიმღებისგან აქვს მინდობილობის საფუძველზე მიღებული.\nკომპანია წარმოადგენს ექსპედიტორს/გადამზიდველს, რომლის მოვალეობა ტვირთის ექსპედიტირება და დანიშნულების ადგილზე ტვირთმიმღებისთვის გადაცემა იყო, ხოლო ტვირთთან დაკავშირებული მოქმედებების განხორციელების უფლება გადამზიდავს (ექსპედიტორს) მხოლოდ ტვირთმიმღების/დეკლარანტის დავალების და სპეციალური მინდობილობის საფუძველზე აქვს, რაც განსახილველ შემთხვევაში კომპანიას არ ჰქონია. ის ამ პროცესში წარმოადგენდა გადამზიდავს (ექსპედიტორს) საბაჟო კოდექსის მე-6 მუხლის პირველი ნაწილის „ჭ“ ქვეპუნქტის თანახმად და ევალებოდა ამავე კოდექსის 71-ე მუხლით გათვალისწინებული ვალდებულებების ჯეროვნად შესრულება, რაც განსახილველ შემთხვევაში არ დარღვეულა, ხოლო დეკლარირებასთან დაკავშირებულ მოქმედებებს გადამზიდავი ან ნებისმიერი სხვა პირი ახორციელებს ამავე კოდექსით დადგენილი წესით გაცემული მინდობილობის საფუძველზე.\nაშკარაა, რომ კომპანია არ წარმოადგენს არც ტვირთმიმღებს, არც დეკლარანტს და არც დეკლარანტის უფლებამოსილ წარმომადგენელს, რომელსაც ევალებოდა ტვირთის დეკლარირება და შესაბამისად შეიძლებოდა დაკისრებოდა პასუხისმგებლობა საბაჟო კოდექსის მე-15 მუხლით დადგენილი წესის თანახმად, შესაბამისად დაუშვებელია მას დაეკისროს პასუხისმგებლობა ვალდებულების დარღვევისთვის, რაც მას არ ჰქონია მოქმედი კანონმდებლობის თანახმად, რის გამოც ბათილად უნდა იქნას ცნობილი საბაჟო სამართალდარღვევის ოქმი და შემოსავლების სამსახურის ბრძანება.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაბაჟო კოდექსის მე-6 მუხლის პირველი ნაწილის „ე“, „ზ“ და „კ“ ქვეპუნქტების თანახმად, ზოგადი დეკლარაცია განმარტებულია, როგორც დოკუმენტი/ქმედება, რომლითაც პირი დადგენილი ფორმითა და წესით, დადგენილ ვადაში აცნობებს საბაჟო ორგანოს საქონლის საქართველოს საბაჟო ტერიტორიაზე შემოტანის ან საქართველოს საბაჟო ტერიტორიიდან გატანის შესახებ; საბაჟო დეკლარაცია - დოკუმენტი/ქმედება, რომლითაც პირი დადგენილი ფორმითა და წესით აცხადებს, რომ განზრახული აქვს საქონლის მიმართ შესაბამისი საბაჟო პროცედურის გამოყენება, და რომელშიც საჭიროების შემთხვევაში დამატებით პირობას უთითებს, ხოლო დეკლარანტი - როგორც პირი, რომელიც საბაჟო ორგანოს თავისი სახელით წარუდგენს საბაჟო დეკლარაციას, დროებით შენახვის დეკლარაციას, საქონლის შემოტანის ზოგად დეკლარაციას, საქონლის გატანის ზოგად დეკლარაციას, რეექსპორტის დეკლარაციას ან რეექსპორტის შეტყობინებას, ან პირი, რომლის სახელითაც საბაჟო ორგანოს წარედგინება შესაბამისი დეკლარაცია ან შეტყობინება.\nსაბაჟო კოდექსის 165-ე მუხლის თანახმად, საქონლის წარდგენის/ზოგადი დეკლარირების/საქონლის დეკლარირების ვადის ან სატრანსპორტო საშუალების გამოცხადების ვადის დარღვევა – იწვევს დაჯარიმებას ყოველ დაგვიანებულ სრულ/არასრულ დღეზე 50 ლარის ოდენობით, მაგრამ არაუმეტეს 1 000 ლარისა (შენიშვნა: ამ მუხლით გათვალისწინებული პასუხისმგებლობა არ გამოიყენება, როდესაც საქონლის დეკლარირების ვადის დარღვევა იწვევს საბაჟო პროცედურის პირობების დარღვევას).\nსაქმის გარემოებებით ირკვევა, რომ 11.04.2022 წელს, საბაჟო გამშვები პუნქტი „----------“ გავლით №„----------“კონტეინერით სხვა საქონელთან ერთად საქართველოში შემოტანილ იქნა და შპს „----------“-ს (ს/ნ ----------) საბაჟო საწყობში განთავსდა 1 ერთეული მოწყობილობა (წონით 425 კგ). აღნიშნული საქონლის დეკლარირება არ განხორციელდა კანონმდებლობით განსაზღვრულ ვადაში. საბაჟო სამართალდარღვევისთვის საბაჟო კოდექსის 165-ე მუხლით გათვალისწინებული სანქცია დაეკისრა მომჩივანს.\nსაბჭო ყურადღებას ამახვილებს მომჩივნის არგუმენტებზე და მიაჩნია, რომ მხარეთა არგუმენტაციის გათვალისწინებით, სამართალდარღვევის სუბიექტის განსაზღვრის საკითხი საჭიროებს დამატებით შესწავლას მომჩივნის მონაწილეობით. ამ მიზნით შემოსავლების სამსახურის გადაწყვეტილება უნდა გაუქმდეს და საჩივარი ხელახლა განსახილველად უნდა დაუბრუნდეს ამავე სამსახურს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. გაუქმდეს შემოსავლების სამსახურის 3.08.2022 წლის №20778 ბრძანება და საჩივარი მომჩივნის მონაწილეობით ხელახლა განსახილველად დაუბრუნდეს ამავე სამსახურს;\n3. დანარჩენ ნაწილში საჩივარი არ დაკმაყოფილდეს;\n4. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n15\n\nდოკუმენტის დათვალიერება\n\ninfohub@rs.ge",
    "title": "Document fd4ada8b-7aee-4e21-a5ff-c796aa1c17df"
  }
}