{
  "id": "299032f6-115e-4aa2-ad34-da0e852d9291",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება № 25924/2/2025\n26 ნოემბერი 2025\nდოკუმენტის #:\n25924/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n13 ნოემბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nგანუხლველად დარჩა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაჩივრის განხილვაზე უარის თქმა, დავის განმხილველი ორგანოს გადაწყვეტილება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n2 დოკუმენტი\n3\nIII ეტაპი - სასამართლო\n0 დოკუმენტი\n№ 25924/2/2025 \n13 ნოემბერი 2025\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი:  შპს „------“ (ს/ნ -----) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 7.11.2025 წელს განიხილა და მიიღო გადაწყვეტილება შპს ------- 29.09.2025 წელს რეგისტრირებულ საჩივარზე (რეგისტრაციის №25924/2/2025). \n\n\nდავის საგანი:\nსაქართველოს ფინანსთა სამინისტროსთან არსებული დავების განხილვის საბჭოს 17.07.2025 წლის №------- (რეგ. 12.08.2025წ. 03/58744) გადაწყვეტილების აღსრულების შედეგები. \n\n\nგასაჩივრებული გადაწყვეტილება:\nაუდიტის დეპარტამენტის 17.09.2025 წლის №081-260 საგადასახადო მოთხოვნა.\n\n\nდარიცხული თანხა: 10 243.18 ლარი.\nმათ შორის:\nგადასახადი - 5 799\nდღგ - 4 159\nქონების გადასახადი - 1 640\nჯარიმა - 2 900\nსაურავი - 1 544.18\n\n\nფაქტების აღწერა/დარიცხვის საფუძვლები\nკომპანიის საქმიანობაა გარკვეული ტანსაცმლის, თეთრეულისა და სხვადასხვა ტიპის საქონლის მიწოდება ტენდერების ფარგლებში. გადასახადის გადამხდელს შესამოწმებელ პერიოდში მოგებული აქვს რამდენიმე სახელმწიფო ტენდერი, ძირითადი კონტრაქტორია  -------. \nაუდიტის დეპარტამენტის 14.02.2024 წლის №3107 ბრძანების საფუძველზე ჩატარდა კომპანიის საქმიანობის, 1.01.2021 წლიდან 1.01.2024 წლამდე საანგარიშო პერიოდების, კამერალური საგადასახადო შემოწმება. საგადასახადო შემოწმების შედეგები აისახა 29.03.2024 წლის საგადასახადო შემოწმების აქტში, საიდანაც სადავო საკითხზე ირკვევა შემდეგი: \nსაწარმოს საბუღალტრო მონაცემების შესწავლისას დადგინდა, რომ კომპანიას ნაღდი ანგარიშსწორებით შეძენილი ჰქონდა ფერწერული ტილოები/ნახატები ფიზიკური პირი ------ (პ/ნ ------). აღნიშნული ნახატების ნაწილზე წარდგენილი იყო მიღება-ჩაბარების აქტები, ხოლო თანხის ძირითადი ნაწილი გადახდილი იყო ავანსად მხატვრული ნამუშევრების შემდგომი მიწოდების მიზნით. ფაქტობრივი გარემოებების, კომპანიის საქმიანობის და ფინანსური მდგომარეობის გათვალისწინებით, ზემოხსენებული ოპერაცია დაკვალიფიცირდა ეკონომიკურ საქმიანობასთან დაუკავშირებელ ხარჯად. შესაბამისად, გადასახადის გადამხდელს დაერიცხა მოგების გადასახადი და დაეკისრა ჯარიმა საგადასახადო კოდექსის 275-ე მუხლით.\nშემოწმების აქტის საფუძველზე გამოიცა 22.04.2024 წლის №9257 ბრძანება და ამავე თარიღის №081- 77 საგადასახადო მოთხოვნა. აღნიშნული აქტები 2024 წლის 3 და 28 მაისს გასაჩივრდა შემოსავლების სამსახურში, რომლის 13.06.2024 წლის №13930 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაბჭოს 10.10.2024 წლის №23407/2/2024 (რეგ. 31.10.2024წ. 03/81034) გადაწყვეტილებით საჩივრები დაკმაყოფილდა ნაწილობრივ:\nნაწილობრივ გაუქმდა შემოსავლების სამსახურის 13.06.2024 წლის №13930 ბრძანება;\nაუდიტის დეპარტამენტს დაევალა პირველი დავის საგნის (კომპანიის მიერ ფერწერული ტილოების/ნახატების შეძენისთვის გადახდილი თანხის ეკონომიკურ საქმიანობასთან დაუკავშირებელ ხარჯად მიჩნევის) ნაწილში იხელმძღვანელოს გადაწყვეტილების შესაბამისად და სათანადო საფუძვლების არსებობის შემთხვევაში, განახორციელოს გადასახადის გადამხდელის საგადასახადო ვალდებულებების კორექტირება (შემცირება) და შედეგების მომჩივნის პირადი აღრიცხვის ბარათზე ასახვა;\nდანარჩენ ნაწილში საჩივრები არ დაკმაყოფილდა. \nსაქართველოს ფინანსთა სამინისტროსთან არსებული დავების განხილვის საბჭოს 10.10.2024 წლის №23407/2/2024 (რეგ. 31.10.2024წ. 03/81034) გადაწყვეტილების აღსრულების შედეგებზე შედგენილი აუდიტის დეპარტამენტის 25.06.2025 წლის დასკვნით ირკვევა, რომ დარიცხული თანხა გადაანგარიშებას/შემცირებას არ დაექვემდებარა.\nდასკვნის საფუძველზე გამოიცა აუდიტის დეპარტამენტის 8.07.2025 წლის №15371 ბრძანება და ამავე თარიღის №081-179 საგადასახადო მოთხოვნა, რაც გასაჩივრდა საქართველოს ფინანსთა სამინისტროსთან არსებული დავების განხილვის საბჭოში.\nსაბჭოს 17.07.2025 წლის №25446/2/2025 (რეგ. 12.08.2025წ. 03/58744) გადაწყვეტილებით საჩივრები დაკმაყოფილდა ნაწილობრივ: \nგაუქმდა აუდიტის დეპარტამენტის 25.06.2025 წლის დასკვნა, 8.07.2025 წლის №15371 ბრძანება და ამავე თარიღის №081-179 საგადასახადო მოთხოვნა;\nაუდიტის დეპარტამენტს დაევალა საბჭოს 10.10.2024 წლის №23407/2/2024 (რეგ. 31.10.2024წ. 03/81034) გადაწყვეტილების აღსრულება და გადასახადის გადამხდელის საგადასახადო ვალდებულებების განსაზღვრა გადაწყვეტილების შესაბამისად;\nდანარჩენ ნაწილში საჩივრები არ დაკმაყოფილდა.\nსაბჭოს 17.07.2025 წლის №25446/2/2025 (რეგ. 12.08.2025წ. 03/58744) გადაწყვეტილების აღსრულების შედეგებზე შედგენილია 10.09.2025 წლის დასკვნა, საიდანაც ირკვევა, რომ გადაწყვეტილების შესაბამისად განხორციელდა საგადასახადო შემოწმების აქტით დარიცხული თანხების გადაანგარიშება, კერძოდ მოგების გადასახადის ნაწილში დარიცხული თანხა 62 176 ლარი (შესაბამისი ჯარიმა 31 088 ლარი) დაექვემდებარა სრულად შემცირებას, ამასთან, კომპანიის მიერ შეძენილი ფერწერული ტილოები განხილულია საინვესტიციო ქონებად და კომპანიას დაერიცხა ქონების გადასახადი 1 640 ლარი და დაეკისრა ჯარიმა 820 ლარი საგადასახადო კოდექსის 275-ე მუხლით. ამდენად, შემოწმების შედეგები, სულ შემცირდა 93 264 ლარით, მათ შორის, მოგების გადასახადი 62 176 ლარით და ჯარიმა 31 088 ლარით.\nდასკვნის საფუძველზე გამოიცა აუდიტის დეპარტამენტის 17.09.2025 წლის №20396 ბრძანება და ამავე თარიღის №081-260 საგადასახადო მოთხოვნა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nმომჩივნის არგუმენტაცია\nშემოსავლების სამსახურის აუდიტის დეპარტამენტის მიერ კომპანიის მფლობელობაში არსებული ფერწერული ტილოები (ნახატები) კლასიფიცირდა, როგორც საინვესტიციო ქონება, რამაც გამოიწვია ქონების გადასახადის დამატებითი დარიცხვა. ამასთან, დასკვნით დაერიცხა დღგ-ის ძირითადი თანხა არასწორად მიღებული ჩათვლის ნაწილში.\nკომპანია არ ეთანხმება ქონების გადასახადის დარიცხვას ნახატებზე, ხოლო დღგ-ის ძირითად თანხას ეთანხმება და იხდის, მაგრამ ითხოვს მასზე დარიცხული სანქციების გაუქმებას.\nფერწერულ ტილოებზე დარიცხული ქონების გადასახადის და სანქციების სრულად გაუქმებას ითხოვს შემდეგი მიზეზებით:\n1. ბასს 40-ის ფუნდამენტური დარღვევა: ბუღალტრული აღრიცხვის საერთაშორისო სტანდარტი 40 „საინვესტიციო ქონება“-ს მიხედვით, საინვესტიციო ქონება შეიძლება იყოს მხოლოდ მიწა ან/და შენობა. კომპანიის მფლობელობაში არსებული ფერწერული ტილოები, როგორც მოძრავი ქონება, ვერ მოექცევა ამ სტანდარტის მოქმედების სფეროში.\n2. ნახატების სწორი კლასიფიკაცია: კომპანიის ნახატებს ფლობს ჩვეულებრივი საქმიანობის ფარგლებში გასაყიდად. შესაბამისად, ბასს 2 „მარაგები“-ს მიხედვით, ეს აქტივები უნდა კლასიფიცირებულიყო როგორც მარაგები.\n3. არასწორი დასაბეგრი ბაზა: აქტივის არასწორმა კლასიფიკაციამ გამოიწვია ქონების გადასახადის დასაბეგრი ბაზის არასწორი განსაზღვრა (შეფასების წესის ცვლილების გამო), რამაც საბოლოოდ გამოიწვია ქონების გადასახადის უკანონო დარიცხვა.\nდასკვნა: ვინაიდან ნახატები არ არის საინვესტიციო ქონება, მათზე ქონების გადასახადის დარიცხვა არის არასწორი და სრულად უნდა გაუქმდეს.\nრაც შეეხება დღგ-ის დარიცხვას არასწორად მიღებული ჩათვლის ნაწილში, კომპანია ეთანხმება დღგის თანხას, ვინაიდან არასწორი ჩათვლა მოხდა შეცდომით. ამ ნაწილში ითხოვს დაკისრებული სანქციებისაგან გათავისუფლებას საგადასახადო კოდექსის 269-ე მუხლის მე-7 ნაწილის საფუძველზე. კომპანიის მიერ ჩადენილი საგადასახადო ვალდებულების დარღვევა გამოწვეული იყო ბუღალტრული შეცდომით და არა საგადასახადო ვალდებულებებისთვის თავის არიდების განზრახვით, რაც უკვე დადასტურდა ჩატარებული შემოწმებით და შემცირებული დარიცხვით, ეს ყველაფერი ადასტურებს კომპანიის კეთილსინდისიერებას. ითხოვს, საბჭომ ისარგებლოს ამ უფლებამოსილებით და გაათავისუფლოს სანქციებისაგან კეთილსინდისიერების ფარგლებში.\nზემოაღნიშნულიდან გამომდინარე, ითხოვს სრულად გაუქმდეს აუდიტის დეპარტამენტის დასკვნისა და საგადასახადო მოთხოვნის ის ნაწილი, რომელიც ეხება ფერწერული ტილოების (ნახატების) საინვესტიციო ქონებად კლასიფიკაციას და მათზე ქონების გადასახადის და სანქციების დარიცხვას და გაუქმდეს დღგ-ის არასწორი ჩათვლის გამო დარიცხული სანქციები, საგადასახადო კოდექსის 269-ე მუხლის მე-7 ნაწილის საფუძველზე კეთილსინდისიერების ფარგლებში. შემოსავლების სამსახურს დაევალოს განახორციელოს გადასახადის გადამხდელის საგადასახადო ვალდებულებების კორექტირება.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი, დღგ-ის ნაწილში დაკისრებული სანქციებისაგან გათავისუფლების მოთხოვნის ნაწილში უნდა დარჩეს განუხილველი, ხოლო, დანარჩენ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 304-ე მუხლის 21 ნაწილის შესაბამისად, თუ გასაჩივრებული გადაწყვეტილება/საგადასახადო მოთხოვნა გამოცემულია დავის განმხილველი ორგანოს მიერ მიღებული გადაწყვეტილების შესაბამისად, დავის განმხილველი ორგანო იღებს გადაწყვეტილებას საჩივრის დაკმაყოფილებაზე უარის თქმის შესახებ. აღნიშნულ საკითხს იხილავს ის ორგანო, რომლის მიერ მიღებული გადაწყვეტილების მიხედვითაც იქნა გამოცემული გასაჩივრებული გადაწყვეტილება/საგადასახადო მოთხოვნა.\nსაბჭოს 17.07.2025 წლის №25446/2/2025 (რეგ. 12.08.2025წ. 03/58744) გადაწყვეტილებით აუდიტის დეპარტამენტს დაევალა საბჭოს 10.10.2024 წლის №23407/2/2024 (რეგ. 31.10.2024წ. 03/81034) გადაწყვეტილების აღსრულება და გადასახადის გადამხდელის საგადასახადო ვალდებულებების განსაზღვრა გადაწყვეტილების შესაბამისად.\nაღნიშნული გადაწყვეტილების სამოტივაციო ნაწილში მითითებულია შემდეგი:\n„გადაწყვეტილებაში აღნიშნული გარემოებების და მხარეთა არგუმენტაციის გათვალისწინებით, საბჭოს მიაჩნია, რომ გარემოებები/ფაქტები, რომელიც მოიკვლია აუდიტის დეპარტამენტმა იძლევა იმ დასკვნის საფუძველს, რომ ოპერაცია მხარეებს შორის რეალურად განხორციელდა, შესაბამისად, აღნიშნული ფერწერული ტილოები კომპანიისთვის შესაძლებელია წარმოადგენდეს გრძელვადიან აქტივს, რომელსაც მოგების მიღების მიზნით გამოიყენებს მომავალში. აღნიშნულიდან გამომდინარე, ამ ეტაპზე არ დასტურდება კომპანიის მხრიდან არაეკონომიკური ხარჯის გაწევა და განხორციელებული ოპერაცია, ფერწერული ტილოების შეძენა, უნდა შეფასდეს საინვესტიციო ქონებად. ამდენად, საქართველოს ფინანსთა სამინისტროსთან არსებული დავების განხილვის საბჭოს 10.10.2024 წლის №23407/2/2024 (რეგ. 31.10.2024წ. 03/81034) გადაწყვეტილება აუდიტის დეპარტამენტის მიერ არ არის აღსრულებული, რის გამოც აუდიტის დეპარტამენტს უნდა დაევალოს, საბჭოს 10.10.2024 წლის №23407/2/2024 (რეგ. 31.10.2024წ. 03/81034) გადაწყვეტილების აღსრულება მიღებული გადაწყვეტილების შესაბამისად და სათანადო საფუძვლების არსებობის შემთხვევაში, განახორციელოს გადასახადის გადამხდელის საგადასახადო ვალდებულებების კორექტირება (შემცირება) და შედეგების მომჩივნის პირადი აღრიცხვის ბარათზე ასახვა“.\nსაბჭოს 17.07.2025 წლის №25446/2/2025 (რეგ. 12.08.2025წ. 03/58744) გადაწყვეტილების აღსრულების შედეგებზე შედგენილია 10.09.2025 წლის დასკვნა, საიდანაც ირკვევა, რომ გადაწყვეტილების შესაბამისად განხორციელდა საგადასახადო შემოწმების აქტით დარიცხული თანხების გადაანგარიშება, კერძოდ მოგების გადასახადის ნაწილში დარიცხული თანხა 62 176 ლარი (შესაბამისი ჯარიმა 31 088 ლარი) დაექვემდებარა სრულად შემცირებას, ამასთან, კომპანიის მიერ შეძენილი ფერწერული ტილოები განხილულია საინვესტიციო ქონებად და კომპანიას დაერიცხა ქონების გადასახადი 1 640 ლარი და დაეკისრა ჯარიმა 820 ლარი საგადასახადო კოდექსის 275-ე მუხლით. ამდენად, შემოწმების შედეგები, სულ შემცირდა 93 264 ლარით, მათ შორის, მოგების გადასახადი 62 176 ლარით და ჯარიმა 31 088 ლარით.\nსაბჭოს სხდომაზე საჩივრის ზეპირი განხილვისას მომჩივანმა მიუთითა ბუღალტრული აღრიცხვის საერთაშორისო სტანდარტზე და განმარტა, რომ საინვესტიციო ქონება შეიძლება იყოს მხოლოდ მიწა ან/და შენობა. ამდენად, ნახატები არ არის საინვესტიციო ქონება, მათზე ქონების გადასახადის დარიცხვა არის არასწორი და სრულად უნდა გაუქმდეს, ეს აქტივები უნდა კლასიფიცირებულიყო როგორც მარაგები.\nსაბჭო მიუთითებს საგადასახადო კოდექსის 201-ე მუხლის პირველი ნაწილის „ა.ა“ ქვეპუნქტზე, რომლის მიხედვით ქონების გადასახადის გადამხდელია რეზიდენტი საწარმო/ორგანიზაცია მის ბალანსზე ძირითად საშუალებად ან/და საინვესტიციო ქონებად აღრიცხულ აქტივებზე, დაუმონტაჟებელ მოწყობილობებზე, დაუმთავრებელ მშენებლობაზე, აგრეთვე მის მიერ ლიზინგით გაცემულ ქონებაზე. \nამდენად, აღნიშნულიდან გამომდინარე, საბჭოს მიაჩნია, რომ აუდიტის დეპარტამენტის მიერ საქართველოს ფინანსთა სამინისტროსთან არსებული დავების განხილვის საბჭოს 17.07.2025 წლის №25446/2/2025 (რეგ. 12.08.2025წ. 03/58744) გადაწყვეტილების აღსრულება განხორციელებულია მიღებული გადაწყვეტილების შესაბამისად, არ არსებობს მომჩივნის არგუმენტების გათვალისწინების და საჩივრის დაკმაყოფილების საფუძველი.\nრაც შეეხება მომჩივნის არგუმენტს, დღგ-ის ნაწილში დაკისრებული სანქციებისაგან გათავისუფლებას საგადასახადო კოდექსის 269-ე მუხლის მე-7 ნაწილის საფუძველზე, საბჭო ამ ნაწილში მიუთითებს საგადასახადო კოდექსის 301-ე მუხლის „ზ“ ქვეპუნქტზე, რომლის თანახმად, დავის განმხილველი ორგანო საჩივარს არ განიხილავს, თუ არსებობს იმავე მომჩივნის მიმართ იმავე დავის საგანზე იმავე ორგანოს მიერ მიღებული გადაწყვეტილება.\nამდენად, ვინაიდან აღნიშნულ დავის საგანზე (1.07.2024 და 5.09.2024 წლის საჩივრები) საბჭოს ნამსჯელი და გადაწყვეტილება მიღებული აქვს 10.10.2024 წლის №23407/2/2024 (რეგ. 31.10.2024წ. 03/81034) გადაწყვეტილებით, ამ ნაწილში საჩივარი საგადასახადო კოდექსის 301-ე მუხლის „ზ“ ქვეპუნქტის საფუძველზე უნდა დარჩეს განუხილველი. \n\n\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ და „დ“ ქვეპუნქტებით და გადაწყვიტა:\n\n\n1. საჩივარი, დღგ-ის ნაწილში დაკისრებული სანქციებისაგან გათავისუფლების მოთხოვნის ნაწილში დარჩეს განუხილველი;\n2. დანარჩენ ნაწილში საჩივარი არ დაკმაყოფილდეს;\n3. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nარსებობს იმავე მომჩივნის მიმართ იმავე დავის საგანზე იმავე ორგანოს მიერ მიღებული გადაწყვეტილება\nსაჩივრის დაკმაყოფილებაზე უარის თქმა სსკ-ის 304-ე მუხლის 2​ პრიმა ნაწილით გათვალისწინებულ შემთხვევაში\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n22\n\nდოკუმენტის დათვალიერება\n\ninfohub@rs.ge",
    "title": "Document 299032f6-115e-4aa2-ad34-da0e852d9291"
  }
}