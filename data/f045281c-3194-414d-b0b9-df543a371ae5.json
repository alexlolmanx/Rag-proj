{
  "id": "f045281c-3194-414d-b0b9-df543a371ae5",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21026/2/2023\n04 მარტი 2024\nდოკუმენტის #:\n21026/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n28 თებერვალი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, საქონლის მიწოდება, მომსახურების გაწევა, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას\nჩამოტვირთვა\nგაზიარება\n№21026/2/2023\n28 თებერვალი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 22.12.2023 წელს განიხილა და მიიღო გადაწყვეტილება შპს „----------“ 10.10.2023 წელს რეგისტრირებულ საჩივარზე (რეგისტრაციის №21026/2/2023).\n\n\nდავის საგანი:\n1. მხარეთა შორის გაფორმებული ხელშეკრულების გრძელვადიან კონტრაქტად განხილვა და გაწეული სამშენებლო მომსახურების საბაზრო ფასით დღგ-ით დაბეგვრა;\n2. სანქციებისაგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე.\n\n\nგასაჩივრებული გადაწყვეტილება:\n1. აუდიტის დეპარტამენტის 13.04.2022 წლის №081-61 საგადასახადო მოთხოვნა;\n2. შემოსავლების სამსახურის 29.09.2023 წლის №24137 ბრძანება.\n\n\nდარიცხული თანხა: 75 774 ლარი.\nმათ შორის:\nგადასახადი - 40 968\nდღგ - 40 887\nსაშემოსავლო გადასახადი - 8 253\nქონების გადასახადი - (-8 172)\nჯარიმა - 23 031\nსაურავი - 11 775\n\n\nპროცედურული გარემოებები\nაუდიტის დეპარტამენტის მიერ ჩატარდა მომჩივნის საქმიანობის 25.04.2019 წლიდან 1.07.2021 წლამდე საანგარიშო პერიოდების გასვლითი საგადასახადო შემოწმება, გარდა აუდიტის დეპარტამენტის 2021 წლის 18 იანვრის №349 ბრძანებით მოცული საკითხებისა. შემოწმების შედეგები აისახა აუდიტის დეპარტამენტის 31.03.2022 წლის საგადასახადო შემოწმების აქტში, შემოწმების აქტის საფუძველზე გამოიცა აუდიტის დეპარტამენტის 12.04.2022 წლის №9260 ბრძანება და 13.04.2022 წლის №081-61 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურმა 4.10.2022 წლის №25273 ბრძანებით საჩივარი ნაწილობრივ დაკმაყოფილდა, ხოლო დავების განხილვის საბჭოში არსებული სადავო საკითხების ნაწილში არ დააკმაყოფილა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \nსაბჭოს 22.12.2022 წლის №18034/2/2023 გადაწყვეტილებით, საჩივარი დაკმაყოფილდა ნაწილობრივ, შემოსავლების სამსახურის გადაწყვეტილება ამ ნაწილში გაუქმდა და საჩივარი ხელახლა განსახილველად დაუბრუნდა შემოსავლების სამსახურს.\nშემოსავლების სამსახურის 29.09.2023 წლის №24137 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nსადავო საკითხები:\n1. მხარეთა შორის გაფორმებული ხელშეკრულების გრძელვადიან კონტრაქტად განხილვა და გაწეული სამშენებლო მომსახურების საბაზრო ფასით დღგ-ით დაბეგვრა\nფაქტების აღწერა\nკომპანია რეგისტრირებულია გადასახადის გადამხდელად 2019 წლის 25 აპრილს, საწარმომ ამავე პერიოდში ნასყიდობის ხელშეკრულებით შეიძინა შპს „----------“ (ს/ნ ----------) მიწის ნაკვეთი დაუმთავრებელი მშენებლობით, რომელიც მდებარეობს ----------. შპს „----------“ აღნიშნული მიწა შეიძინა ფიზიკური პირებისგან: ---------- 2017 წლის 6 აპრილს და ---------- 2017 წლის მაისში, შემდეგი პირობით: ფიზიკური პირები გადასცემენ 1 915 კვ.მ მიწას, ხოლო მეორე მხარე - შპს „----------“ დაიწყებდა მრავალსართულიანი სახლების მშენებლობას და სანაცვლოდ გადასცემდა ბინებს. 2017 წლის 23 აგვისტოდან შპს „----------“ განახორციელა მშენებლობასთან დაკავშირებული საწყისი ეტაპები (---------- მერიისგან მიიღო ბრძანება №---------- სპეციალური ზონალური შეთანხმების შესახებ), 2017 წლის ოქტომბერში დაიწყო ბინების რეალიზაცია.\n2019 წლის 30 აპრილს აღნიშნული დაუმთავრებელი მშენებლობა მიწის ნაკვეთით მიჰყიდა მომჩივანს (ყოფილი შპს „----------“). საწარმოს დაეკისრა ვალდებულება ააშენოს მრავალსაცხოვრებელი კორპუსი გაცემული ნებართვით გათვალისწინებულ ვადაში და მიწის ნაკვეთის ღირებულების სანაცვლოდ ფიზიკურ პირებს გადასცეს ასაშენებელ მრავალბინიან საცხოვრებელ კორპუსში ფართების 21%. ასევე მოხდა სამმხრივი ურთიერთშეთანხმება ბინის მომავალ მესაკუთრეებს, შპს „----------“ და შპს „----------“-ს შორის, მომავალი ბინის მესაკუთრეები გადაუხდიდნენ დარჩენილ დავალიანებას შპს „----------“, ხოლო საწარმო უზრუნველყოფდა მშენებლობის დასრულებას და მათი კუთვნილი ბინების გადაცემას.\nსაგადასახადო კოდექსის მე-16 მუხლის პირველი ნაწილის, მე-8 მუხლის მე-10 ნაწილის, 309-ე მუხლის 107-ე ნაწილის და 161-ე მუხლის მე-6 ნაწილის „ა“ ქვეპუნქტის საფუძველზე, დღგ-ით დაბეგვრას დაექვემდებარა კომპანიის მიერ მიწის გამყიდველის ხელშეკრულებით ნაკისრი ვალდებულების შესრულების ფარგლებში (გადასაცემი ფართების ნაწილში) გაწეული სამშენებლო მომსახურება საბაზრო ფასით. ამასთან, რადგანაც მხარეთა შორის გაფორმებული ხელშეკრულება გადასახადებით დაბეგვრის მიზნებისათვის განიხილება გრძელვადიან კონტრაქტად, საბაზრო ფასით შეფასებული დასაბეგრი ოპერაციის თანხა კალენდარული წლისათვის განისაზღვრა ფაქტობრივად შესრულების მოცულობის მიხედვით. ზემოაღნიშნულიდან გამომდინარე კომპანიას დაერიცხა ყოველი წლის დეკემბრის თვეში დღგ და დაეკისრა ჯარიმა საგადასახადო კოდექსის 275-ე მუხლის შესაბამისად.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საგადასახადო კოდექსის 73-ე მუხლის მე-9 ნაწილის „ბ“ ქვეპუნქტით, მე-14 მუხლის პირველი ნაწილით, მე-8 მუხლის მე-10 ნაწილით, 2021 წლის პირველ იანვრამდე მოქმედი საგადასახადო კოდექსის 160-ე მუხლის პირველი ნაწილის „ა“ ქვეპუნქტით და 161-ე მუხლის პირველი ნაწილის „ა.ბ.დ“ ქვეპუნქტით, ამავე მუხლის მე-8 ნაწილით, 171-ე მუხლის პირველი ნაწილით, 2018 წლის 30 მაისამდე მოქმედი საგადასახადო კოდექსის 161-ე მუხლის მე-6 ნაწილით, საგადასახადო კოდექსის 309-ე მუხლის 107-ე ნაწილით, საგადასახადო კოდექსის 159-ე მუხლის პირველი ნაწილით, 163-ე მუხლის პირველი ნაწილით და 164-ე მუხლის პირველი ნაწილით.\nშემოსავლების სამსახურმა ყურადღება გაამახვილა შემოწმებით დადგენილ ფაქტობრივ გარემოებებზე, რომლის თანახმად, საწარმომ 2019 წლის 25 აპრილს ნასყიდობის ხელშეკრულებით შეიძინა შპს „----------“ (ს/ნ ----------) მიწის ნაკვეთი დაუმთავრებელი მშენებლობით, რომელიც შპს „----------“ შეიძინა ფიზიკური პირებისგან (---------- 2017 წლის 6 აპრილს და ---------- 2017 წლის მაისში) იმ პირობით, რომ შპს „----------“ დაიწყებდა მრავალსართულიანი სახლების მშენებლობას და სანაცვლოდ გადასცემდა ბინებს. 2017 წლის 23 აგვისტოდან შპს „----------“ განახორციელა მშენებლობასთან დაკავშირებული საწყისი ეტაპები და 2017 წლის ოქტომბერში დაიწყო ბინების რეალიზაცია, ხოლო 2019 წლის აპრილში აღნიშნული დაუმთავრებელი მშენებლობა მიწის ნაკვეთით მიჰყიდა შპს „----------“ (ყოფილი შპს „----------“), რომელსაც დაეკისრა ვალდებულება ააშენოს მრავალსაცხოვრებელი კორპუსი გაცემული ნებართვით გათვალისწინებულ ვადაში და მიწის ნაკვეთის ღირებულების სანაცვლოდ ფიზიკურ პირებს გადასცეს ასაშენებელ მრავალბინიან საცხოვრებელ კორპუსში ფართების 21%. ასევე განხორციელდა სამმხრივი ურთიერთშეთანხმება ბინის მომავალ მესაკუთრეებს, შპს „----------“ და შპს „----------“-ს შორის, რომლის თანახმად, მომავალი ბინის მესაკუთრეები გადაუხდიდნენ დარჩენილ დავალიანებას შპს „----------“-ს, ხოლო საწარმო უზრუნველყოფდა მშენებლობის დასრულებას და მათი კუთვნილი ბინების გადაცემას.\nდადგენილი ფაქტობრივი გარემოებაა, რომ არსებობდა გრძელვადიანი კონტრაქტი შპს „----------“ შემთხვევაში, ხოლო გადასახადის გადამხდელის მიერ დაუმთავრებელი მშენებლობის და მიწის ნაკვეთის შეძენისას აღებულ იქნა ვალდებულება, რომ აეშენებინა მრავალსაცხოვრებელი კორპუსი გაცემული ნებართვით გათვალისწინებულ ვადაში და მიწის ნაკვეთის ღირებულების სანაცვლოდ ფიზიკურ პირებისთვის გადეცა ასაშენებელ მრავალბინიან საცხოვრებელ კორპუსში ფართების 21%, ამასთან განხორციელდა სამმხრივი ურთიერთშეთანხმება. ყოველივე აღნიშნულის და იმის გათვალისწინებით, რომ კონტრაქტი გაფორმებული იყო 2018 წლამდე, შემოსავლების სამსახურმა მიიჩნია, რომ სამმხრივი ურთიერთშეთანხმება წარმოადგენს ჩანაცვლების კონტრაქტს, რაც თავის მხრივ, არის გრძელვადიანი კონტრაქტის გაგრძელება.\nამდენად, შემოსავლების სამსახურმა განმარტა, რომ საგადასახადო შემოწმებით მართლზომიერად იქნა განხილული მხარეთა შორის გაფორმებული ხელშეკრულება გრძელვადიან კონტრაქტად. ასევე მართლზომიერად განხორციელდა კომპანიის მიერ მიწის გამყიდველის ხელშეკრულებით ნაკისრი ვალდებულების შესრულების ფარგლებში (გადასაცემი ფართების ნაწილში) გაწეული სამშენებლო მომსახურების (საბაზრო ფასით) დღგ-ით დაბეგვრა.\nზემოაღნიშნული ფაქტობრივი გარემოებების და სამართლებრივი ნორმების გათვალისწინებით, შემოსავლების სამსახურმა მიიჩნია, რომ აუდიტის დეპარტამენტის მიერ საგადასახადო ვალდებულებები განსაზღვრულია საგადასახადო კანონმდებლობის შესაბამისად და არ არსებობს საჩივრის დაკმაყოფილების სამართლებრივი საფუძველი. \n\n\nმომჩივნის არგუმენტაცია\nმომჩივანი განმარტავს, რომ გრძელვადიანი კონტრაქტი არსებობდა შპს „----------“ (ს/ნ ----------) შემთხვევაში და შპს „----------“ 2019 წლის 30 აპრილს შეწყვიტა გრძელვადიანი კონტრაქტი მიწის მესაკუთრეებთან და დაუმთავრებელი მშენებლობა მიწის ნაკვეთით მიჰყიდა გადამხდელს. თავის მხრივ გადამხდელმა აიღო ვალდებულება, რომ შეძენილი ქონების ღირებულების სანაცვლოდ გარკვეულ ქონებას გადასცემდა ცალკეულ პირებს. მოცემულ შემთხვევაში 25.09.2019 წელში რეგისტრირებული კომპანიის მიმართ არ უნდა გავრცელდეს საგადასახადო კოდექსის 309-ე მუხლის 107-ე ნაწილით დადგენილი წესით. მიაჩნია, რომ განსახილველი შემთხვევა არ უნდა იქნეს განხილული, როგორც გრძელვადიანი კონტრაქტი და არ უნდა მოხდეს 1.01.02018-მდე მოქმედი საგადასახადო კოდექსის 161-ე მე-6 ნაწილის „ა“ ქვეპუნქტის მითითებით სადავო თანხების დარიცხვა. არ მომხდარა სადავო მიწის ნაკვეთის მესაკუთრეებსა და შპს „----------“ შორის არსებულ ხელშეკრულებაში შპს „----------“-ის ჩანაცვლების შესახებ მხარეებს შორის შეთანხების გაფორმება. ნასყიდობის გზით შეიძინა ქონება შპს „----------“, სწორედ მის წინაშე აიღო ვალდებულება მასზედ, რომ ნასყიდობის საგნის ღირებულების ანგარიშში გარკვეულ ქონებებს გადასცემდა სხვადასხვა პირებს - ეს იყო ბარტერული ოპერაცია.\nშპს „----------“-ს რაიმე გარიგება მიწის მესაკუთრეებთან არ გაუფორმებია, არც შემდგომში შპს „----------“ შპს „----------“-ით ჩანაცვლების შესახებ სამმხრივი შეთანხმება მიწის ნაკვეთის მესაკუთრეების მონაწილეობით მხარეებს შორის არ გაფორმებულა.\nნასყიდობის გზით შპს „----------“ ქონება გადასცა შპს „----------“-ს, რაც არ ნიშნავს მიწის მესაკუთრეებს და შპს „----------“ შორის არსებული გრძელვადიანი კონტრაქტის გაგრძელებას, როგორც ეს შემოწმებას წარმოუდგენია, თუ სამება გააგრძელებდა მიწის მესაკუთრეებთან არსებული ხელშეკრულების შესრულებას, რა თქმა უნდა მას უნდა ემოქმედა გრძელვადიანი კონტრაქტის მიმართ არსებული მოთხოვნების დაცვით (საგადასახადო კოდექსის 309-ე მუხლის 107-ე ნაწილი). ამ ნაწილში მის მიმართ ახალი რეგულაციები არ გავრცელდებოდა. ქონების გასხვისებით შპს „----------“ შეწყვიტა მიწის მესაკუთრეებთან ურთიერთობა, ხოლო 30.04.2019 წელს შეძენილი ქონების ღირებულების სანაცვლოდ ახალი რეგულაციების პირობებში გარკვეული ფართების ცალკეულ პირებზე გადაცემის ვალდებულება არ ნიშნავს გრძელვადიანი კონტრაქტის არსებობას. მოცემულ შემთხვევაში მოხდა საქმის არასწორი შეფასება.\nსაგადასახადო კოდექსის 309-ე მუხლის 107-ე ნაწილზე მითითებით მომჩივანს მიაჩნია, რომ განხორციელებული დარიცხვა არამართებულია და ექვემდებარება გაუქმებას.\nშემოსავლების სამსახურმა სათანადოდ არ შეისწავლა სადავო საკითხი და არასწორი შეფასება მისცა საქმეში არსებულ მასალებს, შემოსავლების სამსახური მომჩივნის საქმიანობას განიხილავს, როგორც შპს „----------“ საქმიანობას, რაც არასწორია. სადავო მიწის ნაკვეთზე სამშენებლო სამუშაოები არ იყო დაწყებული ამ პირობებში ვალდებულებების შეუსრულებლობის გამო შესაძლებელი იყო მოშლილიყო შპს „----------“ და ფიზიკურ პირებს შორის თავდაპირველად დადებული გარიგება (16.07.2017 წელი) და შემდეგ ფიზიკური პირები დადებდნენ ახალ გარიგებას მომჩივანთან უკვე 30.04.2019 წელში, რა დროსაც უკვე მოქმედი ახალი რეგულაციების თანახმად, გრძელვადიანი კონტრაქტის წესები არ მოქმედებდა. სადავო საკითხის შეფასებისას ეს დაშვება არ გაუკეთებია შემოსავლების სამსახურს.\nშემოსავლების სამსახურმა შპს „----------“ და შპს „----------“-ს შორის 30.04.2019 წელს გაფორმებული ნასყიდობის ხელშეკრულების მისცა არასწორი სამართლებრივი შეფასება. ნასყიდობის წესებიდან გამომდინარე, შპს „----------“ და შპს „----------“-ს შორის გაფორმდა ახალი გარიგება და ეს არის შეთანხმება მიწის მესაკუთრეებს, შპს „----------“ და შპს „----------“-ს შორის, რომელშიც შპს „----------“ შპს „----------“-ით ჩანაცვლების შესახებ იქნებოდა საუბარი. ამ მხრივ საყურადღებოა ის გარემოება, რომ საჯარო რეესტრის ამონაწერით სადავო მიწის ნაკვეთის მესაკუთრე გახდა შპს „----------“. ის, რომ მიწის ნაკვეთი (ნასყიდობის საგანი) გარკვეული ვალდებულებებით იყო დატვირთული გასხვისების დროს არ ნიშნავს, რომ ამ საფუძვლით სადავო ნასყიდობის ხელშეკრულება გრძელვადიან კონტრაქტად უნდა იქნას განხილული.\nამრიგად, სადავო ნასყიდობის ხელშეკრულების მხარე არ არიან ფიზიკური პირები და ასეც, რომ ყოფილიყო 30.04.2019 წელში მათთან ხელშეკრულების გაფორმება ვერ აითვლება გრძელვადიან კონტრაქტად ახალი რეგულაციებიდან გამომდინარე.\nნასყიდობის გზით გასხვისებული იქნა მიწის ნაკვეთი შპს „----------“ მიერ შპს „----------“-ზე 30.04.2019 წელში და ამ შემთხვევაში ნასყიდობის საგანზე რეგისტრირებული ვალდებულების არსებობა არ შეიძლება გრძელვადიან კონტრაქტის საფუძვლად იქნეს მიჩნეული.\nზემოაღნიშნულიდან გამომდინარე, მოითხოვს ამ ნაწილში დარიცხული თანხების შემცირებას. \nასევე, შემოწმების აქტით დარიცხვა გამოწვეულია საგადასახადო ორგანოს არასწორი შეფასებით. აქედან გამომდინარე, მოითხოვს დარიცხული სანქციების შემცირებას საგადასახადო კოდექსის 269-ე მუხლის მე-7 ნაწილის საფუძველზე.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით, საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის მე-16 მუხლის პირველი ნაწილის შესაბამისად, საქონლის მიწოდებად ითვლება პირის მიერ სხვა პირისათვის საქონელზე საკუთრების უფლების გადაცემა სასყიდლით (მათ შორის, საქონლის რეალიზაცია, გაცვლა, ხელფასის ან ნატურალური ფორმით ანაზღაურება) ან უსასყიდლოდ. ამავე მუხლის მე-2 ნაწილის თანახმად, მომსახურების გაწევად ითვლება პირის მიერ სხვა პირისათვის მისივე ნებით, კომპენსაციის მიზნით ან უსასყიდლოდ ისეთი მოქმედების შესრულება, რომელიც არ არის საქონლის მიწოდება.\nსაგადასახადო კოდექსის მე-18 მუხლის მე-10 ნაწილის თანახმად, საქონლის/მომსახურების გაცვლის (ბარტერული) ოპერაცია საქონლის/მომსახურების მიმწოდებელი თითოეული მხარისათვის ითვლება საქონლის/მომსახურების საბაზრო ფასით რეალიზაციად, ხოლო საქონლის/მომსახურების თითოეული მიმღებისათვის – საქონლის/მომსახურების იმავე საბაზრო ფასით შეძენად.\nსაგადასახადო კოდექსის მე-8 მუხლის მე-10 ნაწილის თანახმად, გრძელვადიანი კონტრაქტი არის კონტრაქტი წარმოებაზე, მონტაჟზე, მშენებლობაზე ან ასეთ საქმიანობასთან დაკავშირებული მომსახურების გაწევაზე, რომელიც არ დასრულებულა იმ კალენდარულ წელს, რომელშიც დაიწყო კონტრაქტით გათვალისწინებული მომსახურება, გარდა იმ კონტრაქტისა, რომელიც დასრულდა კონტრაქტით გათვალისწინებული მომსახურების გაწევის დაწყებიდან 6 თვის განმავლობაში.\n2021 წლის პირველ იანვრამდე მოქმედი საგადასახადო კოდექსის 160-ე მუხლის „ა“ ქვეპუნქტის თანახმად, დღგ-ით დაბეგვრის ობიექტია დასაბეგრი ოპერაცია. ამავე კოდექსის 161-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციებია: საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. ა.ა) დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა; ა.ბ) დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი, მაგრამ: ა.ბ.დ) არაუგვიანეს მისაწოდებელი საქონლის/გასაწევი მომსახურების საკომპენსაციო თანხის/თანხის ნაწილის გადახდის მომენტისა, თუ თანხის გადახდა ხორციელდება საქონლის მიწოდებამდე/მომსახურების გაწევამდე, გარდა ამ ნაწილის „ა.ბ.ბ“ და „ა.ბ.გ“ ქვეპუნქტებით გათვალისწინებული შემთხვევებისა.\n2018 წლის 30 მაისამდე მოქმედი საგადასახადო კოდექსის 161-ე მუხლის მე-6 ნაწილის თანახმად, გრძელვადიანი კონტრაქტის შემთხვევაში, თუ არ დადგა ამ მუხლის პირველი ნაწილით გათვალისწინებული პირობა:\nა) დასაბეგრი ოპერაციის თანხა კალენდარული წლისათვის განისაზღვრება ფაქტობრივი შესრულების მოცულობის მიხედვით, რომელიც გაიანგარიშება გაწეული ხარჯების კონტრაქტით გათვალისწინებულ ერთობლივ ხარჯებთან შეპირისპირებით. ამ მუხლის მიზნებისათვის ხარჯების გაწევის მომენტი განისაზღვრება ამ კოდექსის 142-ე მუხლის მე-4 ნაწილით დადგენილი შეზღუდვის გაუთვალისწინებლად;\nბ) დასაბეგრი ოპერაციის მომენტად ითვლება არაუგვიანეს ყოველი წლის დეკემბერი.\nსაგადასახადო კოდექსის 309-ე მუხლის 107-ე ნაწილის თანახმად, 2018 წლის 1 იანვრამდე დადებული გრძელვადიანი კონტრაქტების მიმართ დღგ-ით დაბეგვრის მიზნებისათვის გამოიყენება 2018 წლის 1 იანვრამდე მოქმედი ნორმები.\nსაგადასახადო კოდექსის 159-ე მუხლის პირველი ნაწილის თანახმად, დღგ-ით დასაბეგრი ოპერაციებია:\nა) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება;\nბ) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ მომსახურების გაწევა.\nსაგადასახადო კოდექსის 163-ე მუხლის პირველი ნაწილის თანახმად, საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\nსაგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nშემოწმებისას დადგენილია, რომ საწარმომ 2019 წლის 25 აპრილს ნასყიდობის ხელშეკრულებით შეიძინა შპს „----------“ (ს/ნ ----------) მიწის ნაკვეთი დაუმთავრებელი მშენებლობით, რომელიც შპს „----------“ შეიძინა ფიზიკური პირებისგან იმ პირობით, რომ შპს „----------“ დაიწყებდა მრავალსართულიანი სახლების მშენებლობას და სანაცვლოდ გადასცემდა ბინებს. 2017 წლის 23 აგვისტოდან შპს „----------“ განახორციელა მშენებლობასთან დაკავშირებული საწყისი ეტაპები და 2017 წლის ოქტომბერში დაიწყო ბინების რეალიზაცია, ხოლო 2019 წლის აპრილში აღნიშნული დაუმთავრებელი მშენებლობა მიწის ნაკვეთით მიჰყიდა შპს „----------\" (ყოფილი შპს „----------“), რომელსაც დაეკისრა ვალდებულება ააშენოს მრავალსაცხოვრებელი კორპუსი გაცემული ნებართვით გათვალისწინებულ ვადაში და მიწის ნაკვეთის ღირებულების სანაცვლოდ ფიზიკურ პირებს გადასცეს ასაშენებელ მრავალბინიან საცხოვრებელ კორპუსში ფართების 21%. ასევე განხორციელდა სამმხრივი ურთიერთშეთანხმება ბინის მომავალ მესაკუთრეებს, შპს „----------“ და შპს „----------“-ს შორის, რომლის თანახმად, მომავალი ბინის მესაკუთრეები გადაუხდიდნენ დარჩენილ დავალიანებას შპს „----------“-ს, ხოლო საწარმო უზრუნველყოფდა მშენებლობის დასრულებას და მათი კუთვნილი ბინების გადაცემას. მხარეთა შორის გაფორმებული ხელშეკრულება ჩაითვალა გრძელვადიან კონტრაქტად, ხოლო კომპანიის მიერ მიწის გამყიდველის ხელშეკრულებით ნაკისრი ვალდებულების შესრულების ფარგლებში (გადასაცემი ფართების ნაწილში) გაწეული სამშენებლო მომსახურება (საბაზრო ფასით) დაიბეგრა დღგ-ით.\nშემოსავლების სამსახურმა 29.09.2023 წლის №24137 ბრძანებით მიიჩნია, რომ სამმხრივი ურთიერთშეთანხმება წარმოადგენს ჩანაცვლების კონტრაქტს, რაც თავის მხრივ, არის გრძელვადიანი კონტრაქტის გაგრძელება. საგადასახადო შემოწმებით მართლზომიერად იქნა განხილული მხარეთა შორის გაფორმებული ხელშეკრულება გრძელვადიან კონტრაქტად. ასევე მართლზომიერად განხორციელდა კომპანიის მიერ მიწის გამყიდველის ხელშეკრულებით ნაკისრი ვალდებულების შესრულების ფარგლებში (გადასაცემი ფართების ნაწილში) გაწეული სამშენებლო მომსახურების (საბაზრო ფასით) დღგ-ით დაბეგვრა.\nმხარეთა არგუმენტების, წარმოდგენილი მასალების, მითითებული ფაქტობრივი გარემოებების და შემოსავლების სამსახურის 29.09.2023 წლის №24137 ბრძანების შინაარსის გათვალისწინებით, ასევე, იქიდან გამომდინარე, რომ მომჩივანი ვერ წარმოადგენს სათანადო არგუმენტებს, რაც შემოსავლების სამსახურის გადაწყვეტილებით დადგენილი გარემოებების შეცვლის საფუძველი გახდებოდა, საბჭო იზიარებს შემოსავლების სამსახურის პოზიციას და მიაჩნია, რომ არ არსებობს მომჩივნის არგუმენტების გათვალისწინების და საჩივრის ამ ნაწილში დაკმაყოფილების საფუძველი.\n\n\n2. სანქციებისაგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე\nფაქტების აღწერა\nაუდიტის დეპარტამენტის 13.04.2022 წლის №081-61 საგადასახადო მოთხოვნის მიხედვით, კომპანიას გადასახდელად განესაზღვრა: ჯარიმა - 23 031 ლარი და საურავი - 11 775 ლარი.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა მიუთითა ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები. ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციების მიმართ შემოსავლების სამსახურმა მიზანშეწონილად არ მიაჩნია საგადასახადო კოდექსის 269- ე მუხლის მე-7 ნაწილის გამოყენება.\n\n\nმომჩივნის არგუმენტაცია\nმიაჩნია, რომ მის მიმართ უნდა გავრცელდეს საგადასახადო კოდექსის 269-ე მუხლის მე-7 ნაწილით დადგენილი საგადასახადო შეღავათი და უნდა გათავისუფლდეს სანქციისაგან.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nსაბჭოს მიაჩნია, რომ განსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელი კეთილსინდისიერად შეცდა, ან არ იყო მისთვის ცნობილი ისეთი გარემოება, რამაც მისი პასუხისმგებლობა გამოიწვია. მომჩივანი ვერ ამტკიცებს, რომ ჩადენილი სამართალდარღვევა გამოწვეულია არა მისი დაუდევრობით, არამედ საქმიანობისათვის დამახასიათებელი თანმდევი გულისხმიერების მიუხედავად.\nზემოაღნიშნულიდან გამომდინარე, საგადასახადო კოდექსის 269-ე მუხლის მე-7 ნაწილით საბჭოსთვის მინიჭებული უფლებამოსილების გამოყენების საფუძველი არ არსებობს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაქონლის მიწოდება/მომსახურების გაწევა\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nდაკავშირებული დოკუმენტები\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n82\n\nდოკუმენტის დათვალიერება\n\ninfohub@rs.ge",
    "title": "Document f045281c-3194-414d-b0b9-df543a371ae5"
  }
}