{
  "id": "6ac15a0c-3b9e-47a8-aa36-f13c5de6a310",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19253/2/2023\n13 აპრილი 2023\nდოკუმენტის #:\n19253/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n06 აპრილი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაქართველოს საბაჟო საზღვარზე ნაღდი ფულისა და ფასიანი ქაღალდის უკანონო გადატანა და გადმოტანა\nჩამოტვირთვა\nგაზიარება\n№19253/2/2023 \n6.04.2023\n\n\nგ ა დ ა წ ყ ვ ე ტ ი ლ ე ბ ა \n\n\n\n\n﻿\nმომჩივანი: „----------“ (პ/ნ ----------) \nმოპასუხე: : საბაჟო დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 6.04.2023 წელს განიხილა და მიიღო გადაწყვეტილება ----------ის 29.03.2023 წელს რეგისტრირებულ საჩივარზე (რეგისტრაციის №19253/2/2023).\n\n\nდავის საგანი: \nსაქართველოს საბაჟო საზღვარზე 100 000 ლარზე ან სხვა ვალუტაში მის ეკვივალენტზე მეტი ოდენობის ნაღდი ფულისა და ფასიანი ქაღალდის გადატანა ან გადმოტანა საბაჟო კონტროლის გვერდის ავლით ან მისგან მალულად ან არასწორი დეკლარირებით.\n\n\nგასაჩივრებული გადაწყვეტილება:\n1. საბაჟო დეპარტამენტის 14.12.2021 წლის №EL150364 საბაჟო სამართალდარღვევის ოქმი;\n2. საბაჟო დეპარტამენტის 14.12.2021 წლის №69002069612 საქონლის ან/და სატრანსპორტო\nსაშუალების ჩამორთმევის დოკუმენტი;\n3. საბაჟო დეპარტამენტის 14.12.2021 წლის №69002/000182 საქონლის ან/და სატრანსპორტო\nსაშუალების დათვალიერების აქტი;\n4. შემოსავლების სამსახურის 31.01.2023 წლის №1388 ბრძანება.\n\n\nდარიცხული თანხა:\nჯარიმა - საქონლის ჩამორთმევა.\n\n\nფაქტების აღწერა/დარიცხვის საფუძვლები\n14.12.2021 წელს საბაჟო გამშვები პუნქტი „----------ის“ კონტროლის ზონაში აზერბაიჯანის რესპუბლიკის მხრიდან შემოვიდა მომჩივნის მართვის ქვეშ მყოფი სატვირთო ავტომანქანა №----------, მომჩივანმა ზეპირი გამოკითხვისას განაცხადა, რომ დასადეკლარირებელი არაფერი ჰქონდა, მათ შორის არც თანხა.\nეჭვის საფუძველზე, მებაჟე-ოფიცრის მიერ მიღებულ იქნა გადაწყვეტილება ავტომობილის დეტალური დათვალიერების შესახებ, რა დროსაც მომჩივანმა სალონიდან განახორციელა პოლიეთილენის ცელოფანში შეფუთული 6 ცალი პაკეტის გადაგდება. შედეგად აღნიშნულ პაკეტებში აღმოჩნდა არადეკლარირებული ნაღდი ფული 21 680 000 რუსული რუბლი, რამაც ეროვნული ბანკის კურსით შეადგინა 915 633,12 ლარი.\nგამოვლენილ ფაქტზე, საბაჟო დეპარტამენტის მიერ 14.12.2021 წელს შედგენილია №EL150364 საბაჟო სამართალდარღვევის ოქმი, რომლითაც მომჩივანს საბაჟო კოდექსის 169-ე მუხლის მე-3 ნაწილით გათვალისწინებული სამართალდარღვევისთვის, საბაჟო სანქციის სახით შეეფარდა საქონლის ჩამორთმევა.\nმომჩივნის მიმართ საბაჟო დეპარტამენტის მიერ 14.12.2021 წელს ასევე შედგენილია №69002/000182 საქონლის ან/და სატრანსპორტო საშუალების დათვალიერების აქტი და №69002069612 საქონლის ან/და სატრანსპორტო საშუალების ჩამორთმევის დოკუმენტი.\nაღნიშნული აქტები 11.01.2022 წელს გასაჩივრდა შემოსავლების სამსახურში, რომლის 31.01.2023 წლის №1388 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური ვალდებულია განახორციელოს მონიტორინგი საქართველოს საგადასახადო კანონითა და მის შესაბამისად მიღებული (გამოცემული) კანონქვემდებარე ნორმატიული აქტებით განსაზღვრული წესით.\nსაქონლის ან/და სატრანსპორტო საშუალების ჩამორთმევის ოქმის შედგენასთან მიმართებით, შემოსავლების სამსახური მიუთითებს „საბაჟო სამართალდარღვევის საქმის წარმოების წესის, საბაჟო სანქციის აღსრულების უზრუნველყოფის ღონისძიებებისა და მათი განხორციელების წესის“ დამტკიცების შესახებ საქართველოს ფინანსთა მინისტრის 2019 წლის 27 აგვისტოს №254 ბრძანების პირველი მუხლის მე-2 პუნქტზე, რომლის მიხედვით, საბაჟო სამართალდარღვევის საქმის წარმოება მოიცავს საბაჟო სამართალდარღვევის გამოვლენისას სამართალდარღვევის ოქმის შედგენის, საქმის განხილვის, საბაჟო სანქციის შეფარდების, გადაწყვეტილების მიღების, მიღებული გადაწყვეტილებების აღრიცხვის, აგრეთვე საბაჟო სამართალდარღვევაზე დავის შემთხვევაში დავის განმხილველი ორგანოს ან სასამართლოს კანონიერ ძალაში შესული გადაწყვეტილების თანმდევ პროცედურებს.\nმგზავრის ან/და მგზავრის ბარგის/ხელბარგის დათვალიერების ოქმის შედგენასთან მიმართებით, შემოსავლების სამსახური მიუთითებს, რომ „საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 2019 წლის 29 აგვისტოს №257 ბრძანებით დამტკიცებული „საბაჟო კონტროლის შესახებ“ (დანართი №2) ინსტრუქციის 24-ე მუხლის მე-7 პუნქტის შესაბამისად, დამალული საქონლის მგზავრის მიერ ნებაყოფლობით გადაცემის ან/და დათვალიერების შედეგად ასეთი საქონლის აღმოჩენის შესახებ დგება „მგზავრის ან/და მგზავრის ბარგის/ხელბარგის დათვალიერების ოქმი“ და სამართალდარღვევის ოქმში კეთდება შესაბამისი ჩანაწერი.\nსაქმის მასალებით დგინდება, რომ სამართალდამრღვევი შეეცადა დეკლარირებას დაქვემდებარებული 100 000 ლარზე მეტი ოდენობის ნაღდი ფულის საქართველოს საბაჟო საზღვარზე საბაჟო კონტროლის გვერდის ავლით და მისგან მალულად გადმოტანას, რაც წარმოადგენს პირის მართლსაწინააღმდეგო ქმედებას (მოქმედება ან უმოქმედობა), რომლის ჩადენისთვისაც საქართველოს საბაჟო კოდექსით (169-ე მუხლის მე-3 ნაწილი) გათვალისწინებულია პასუხისმგებლობა.\nსაბაჟო პასუხისმგებლობის ზომების დაწესებისას მხედველობაში მიიღება კანონით დაცული სამართლებრივი სიკეთისათვის მიყენებული ზიანის მოცულობაც. მოცემულ შემთხვევაში საბაჟო სამართალდარღვევისათვის გათვალისწინებული საბაჟო სანქცია შეესაბამება ჩადენილი ქმედების სიმძიმეს და ზიანის მოცულობას. ჩადენილი ქმედების ხასიათიდან გამომდინარე გამოყენებული სანქცია თანაზომიერია იმ მიზნებთან და ღირებულებებთან, რომლის მიღწევასაც ისახავს ადმინისტრაციული ორგანო. ამდენად, პირისათვის საქართველოს საბაჟო კოდექსის 169-ე მუხლის მე-3 ნაწილის მიხედვით დაკისრებული სანქცია მართლზომიერია.\nსამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურს მიაჩნია, რომ სადავო ადმინისტრაციული აქტები შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია\n14.12.2021 წელს დაახლოებით 07:00 საათზე აზერბაიჯანის რესპუბლიკის მხრიდან შემოვიდა ბიტუმით დატვირთული საქართველოში რეგისტრირებული სატვირთო ა/მანქანა, რომელსაც მართავდა მომჩივანი. საბაჟო ორგანოს თანამშრომელთან ინტერვიურებისას განაცხადა, რომ დასადეკლარირებელი ჰქონდა შესაბამისი მოძრავი ქონებები (საუბარი მიდიოდა რუსულ ენაზე). საბაჟო დეპარტამენტის ოფიცრის განმარტებით თითქოს ა/მანქანის დათვალიერებამდე მძღოლმა გადააგდო ავტომანქანის სალონიდან პოლიეთილენის ცელოფანში გახვეული დასადეკლარირებელი ფულადი თანხა, რომლის ღირებულება შეადგენს 21 680 000 რუსული რუბლის (726 973.76 ლარი) ოდენობით, არ შეესაბამება სიმართლესა და სინამდვილეს. სანქცია უნდა გაუქმდეს ან/და უნდა შეიცალოს საბაჟო კოდექსის 169-ე მუხლის მე-3 ნაწილის თანახმად ფულადი თანხის საერთო ღირებულების 10%-იანი ჯარიმის გადახდით. ინტერვიურების შესახებ საუბრის საფუძველად მითითება არ შეესაბამება სიმართლეს ვინაიდან დასახელებული ფაქტი არ მომხდარა. ამასთან, თუ მალულად იქნა შემოტანილი, ამ შემთხვევაში რატომ არ არის ავტომანქანა ჩამორთმეული?.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაბაჟო კოდექსის მე-6 მუხლის პირველი ნაწილის „ა“ ქვეპუნქტის მიხედვით, საბაჟო კონტროლი არის საქართველოს საბაჟო კანონმდებლობის, აგრეთვე საქართველოს საბაჟო ტერიტორიასა და უცხო ქვეყანას შორის გადაადგილებული საქონლის შემოტანის, ტრანზიტის, გადაადგილების, შენახვის, მიზნობრივი დანიშნულებით გამოყენებისა და გატანის, აგრეთვე უცხოური საქონლის და მიზნობრივი დანიშნულებით გამოყენებული საქონლის საქართველოს საბაჟო ტერიტორიაზე განთავსებისა და გადაადგილების მარეგულირებელი სხვა სამართლებრივი აქტების მოთხოვნათა დაცვის უზრუნველსაყოფად საბაჟო ორგანოს მიერ განსახორციელებელი ცალკეული ქმედებები.\nამავე კოდექსის 27-ე მუხლის პირველი ნაწილის მიხედვით, საბაჟო ორგანო უფლებამოსილია განახორციელოს საბაჟო კონტროლი ნებისმიერი ფორმით, მათ შორის:\nა) შეამოწმოს დეკლარაცია, დოკუმენტი, მონაცემი და მისთვის ნებისმიერი სახით წარდგენილი სხვა ინფორმაცია;\nბ) ჩაატაროს ზეპირი გამოკითხვა, მიიღოს ახსნა-განმარტება, განახორციელოს დაკვირვება (ვიდეო და აუდიოჩაწერა);\nგ) დაათვალიეროს საქონელი, სატრანსპორტო საშუალება, შენობა-ნაგებობა და ტერიტორია;\nდ) ლაბორატორიული კვლევის მიზნით აიღოს საქონლის სინჯი ან/და ნიმუში;\nე) დაათვალიეროს ფიზიკური პირი;\nვ) მოახდინოს საქონლის ან/და სატრანსპორტო საშუალების იდენტიფიკაციის საშუალების გამოყენებით ნიშანდება;\nზ) განახორციელოს კონტროლისადმი დაქვემდებარებული მიწოდება;\nთ) განახორციელოს საქონლის გაშვების შემდგომი კონტროლი; ი) განახორციელოს საბაჟო კონტროლი საქართველოს ფინანსთა მინისტრის ბრძანებით განსაზღვრული სხვა ფორმით\nსაბაჟო კოდექსის მე-6 მუხლის პირველი ნაწილის „ჟ“ ქვეპუნქტის მიხედვით საქონელი არის საქართველოს საბაჟო საზღვარზე გადაადგილებული ნებისმიერი მატერიალური ქონება, მათ შორის, ფული, ფასიანი ქაღალდი, ელექტროენერგია, თბოენერგია, გაზი, წყალი.\nამავე კოდექსის 70-ე მუხლის პირველი ნაწილის შესაბამისად, საქართველოს საბაჟო ტერიტორიაზე შემოტანილი საქონელი შემოტანისთანავე ექვემდებარება საბაჟო ზედამხედველობას და შეიძლება დაექვემდებაროს საბაჟო კონტროლის პროცედურებს. საჭიროების შემთხვევაში ეს საქონელი ექვემდებარება ისეთ აკრძალვებსა და შეზღუდვებს, რომლებიც, სხვა დანარჩენთან ერთად, ეფუძნება საზოგადოებრივი უსაფრთხოების, ეროვნული ინტერესებისა და საზოგადოებრივი ზნეობის დაცვის,\nადამიანის ან ცხოველის ჯანმრთელობის ან მცენარის სიჯანსაღისა და სიცოცხლის დაცვის, ხელოვნების ნიმუშისა და ისტორიული და არქეოლოგიური ღირებულების მქონე ეროვნული სიმდიდრის დაცვისა და ეკონომიკურ საქმიანობაში გამოყენებული ქონების დაცვის აუცილებლობას, პრეკურსორის, ფსიქოტროპული ნივთიერებისა და ფსიქოაქტიური ნივთიერების, ინტელექტუალური საკუთრების უფლების დამრღვევი საქონლისა და ფულადი სახსრების კონტროლის ჩათვლით. საჭიროების შემთხვევაში, აღნიშნული საქონელი ექვემდებარება აგრეთვე თევზსარეწების კონსერვაციისა და მართვის ღონისძიებებს და ეკონომიკური პოლიტიკის სხვა ღონისძიებებს.\nამავე კოდექსის 73-ე მუხლის პირველი ნაწილის მიხედვით, საქართველოს საბაჟო ტერიტორიაზე შემოტანილი საქონელი საბაჟო გამშვებ პუნქტში ან საბაჟო ორგანოს მიერ განსაზღვრულ ან მასთან შეთანხმებულ ნებისმიერ სხვა ადგილზე შემოსვლისთანავე, დაუყოვნებლივ საბაჟო ორგანოს უნდა წარუდგინოს:\nა) პირმა, რომელმაც საქონელი საქართველოს საბაჟო ტერიტორიაზე შემოიტანა;\nბ) პირმა, რომელიც საქართველოს საბაჟო ტერიტორიაზე საქონლის შემომტანი პირის სახელით ან დავალებით მოქმედებს;\nგ) პირმა, რომელმაც საქონლის საქართველოს საბაჟო ტერიტორიაზე შემოტანის შემდეგ აიღო მისი გადაზიდვის პასუხისმგებლობა.\n„საქართველოს საბაჟო ტერიტორიაზე საქონლის გადაადგილებისა და გაფორმების შესახებ“ საქართველოს ფინანსთა მინისტრის 2019 წლის 29 აგვისტოს №257 ბრძანებით დამტკიცებული „საქონლის საბაჟო პროცედურაში ან რეექსპორტში დეკლარირებისა და გაფორმების შესახებ“ ინსტრუქციის (დანართ №8) მე-2 მუხლის მე-15 პუნქტის „დ“ ქვეპუნქტის შესაბამისად ფიზიკურ პირს დეკლარირების ვალდებულება წარმოეშობა საქართველოს საბაჟო საზღვარზე გადაადგილებულ ნაღდ ფულზე (ეროვნული ან/და უცხოური ვალუტა), ჩეკებსა ან/და სხვა ფასიან ქაღალდებზე, რომელთა ჯამური ოდენობა აღემატება 30 000 ლარს ან მის ეკვივალენტს სხვა ვალუტაში.\nსაბაჟო კოდექსის 169-ე მუხლის მე-3 ნაწილის მიხედვით, საქართველოს საბაჟო საზღვარზე 100 000 ლარზე ან სხვა ვალუტაში მის ეკვივალენტზე მეტი ოდენობის ნაღდი ფულისა და ფასიანი ქაღალდის გადატანა ან გადმოტანა საბაჟო კონტროლის გვერდის ავლით ან მისგან მალულად ან არასწორი დეკლარირებით იწვევს დაჯარიმებას საბაჟო კონტროლის გვერდის ავლით ან მისგან მალულად ან არასწორი დეკლარირებით გადატანილი ან გადმოტანილი ნაღდი ფულისა და ფასიანი ქაღალდის ღირებულების 10 პროცენტის ოდენობით ან ამ საქონლის უსასყიდლოდ ჩამორთმევას.\nსაბჭოს სხდომაზე საჩივრის ზეპირი განხილვისას მომჩივანმა ითხოვა სანქციის გაუქმება ან/და საბაჟო კოდექსის 169-ე მუხლის მე-3 ნაწილის თანახმად სანქციის შეცვლა ფულადი თანხის საერთო ღირებულების 10%-იანი ჯარიმით.\nსაბაჟო დეპარტამენტის წარმომადგენელმა განმარტა, რომ საბაჟო გამშვები პუნქტი „-----------“ კონტროლის ზონაში აზერბაიჯანის რესპუბლიკის მხრიდან მომჩივნის მართვის ქვეშ მყოფი სატვირთო ავტომანქანის შემოსვლისას სატრანსპორტო საშუალების დათვალიერების შედეგად „საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 2019 წლის 29 აგვისტოს №257 ბრძანებაში ცვლილების შეტანის შესახებ საქართველოს ფინანსთა მინისტრის 19.11.2021 წლის №306 ბრძანებით) გათვალისწინებული 200 ლიტრი საწვავის ნაცვლად დამატებით გამოვლინდა არადეკლარირებული დაახლოებით 300 ლიტრი დიზელის ტიპის საწვავი, რაზეც მომჩივანი დაჯარიმდა საბაჟო კოდექსის 168-ე მუხლის მე-3 ნაწილით (14.12.2021 წლის №EL150273 საბაჟო სამართალდარღვევის ოქმი). აღნიშნულის შემდგომ მომჩივანთან ჩატარებული ზეპირი გამოკითხვისას მან განაცხადა, რომ დასადეკლარირებელი არაფერი ჰქონდა, მათ შორის არც თანხა. ეჭვის საფუძველზე, მებაჟე-ოფიცრის მიერ მიღებულ იქნა გადაწყვეტილება ავტომობილის დეტალური დათვალიერების შესახებ, რა დროსაც მომჩივანმა სალონიდან განახორციელა პოლიეთილენის ცელოფანში შეფუთული 6 ცალი პაკეტის გადაგდება, რაც აღმოჩნდა არადეკლარირებული ნაღდი ფული.\nმომჩივნის მხრიდან საბაჟო სამართალდარღვევის ფაქტი ასევე დასტურდება საქმეში წარმოდგენილი სადავო ფაქტის ამსახველი ფოტო მასალითაც.\nსაბჭოს მიაჩნია, რომ ადმინისტრაციული ორგანო დისკრეციული უფლებამოსილების ფარგლებში სანქციის შერჩევისას განსაკუთრებული ყურადღებით უნდა მოეკიდოს თითოეულ იმ გარემოებას, რომელიც გავლენას ახდენს პირის მიერ სამართალდარღვევის ჩადენის განზრახულობაზე, სამართალდარღვევის საზოგადოებრივ საშიშროებასა და უფრო მსუბუქი სასჯელის შეფარდების შესაძლო უარყოფით შედეგებზე.\nხაზი უნდა გაესვას იმ გარემოებას, რომ მომჩივანი აცნობიერებდა, რომ ახორციელებდა კანონით ნებადაურთველ საქმიანობას, მაგრამ, მიუხედავად ამისა, იგი ცდილობდა სადავო საქონლის დეკლარირების თავიდან აცილებას. მომჩივნის მიერ ჩადენილი სამართალდარღვევა მიმართულია ქვეყნის ეკონომიკური ინტერესების წინააღმდეგ. აღნიშნული სამართალდარღვევის აღკვეთის მიზნით კანონით დადგენილი უმკაცრესი ზომის გამოყენება მართლზომიერად და პროპორციულად უნდა იქნეს მიჩნეული\nაღნიშნულიდან გამომდინარე, საბჭოს მიაჩნია, რომ მომჩივნის მხრიდან ადგილი ჰქონდა საქართველოს საბაჟო საზღვარზე 100 000 ლარზე ან სხვა ვალუტაში მის ეკვივალენტზე მეტი ოდენობის ნაღდი ფულისა გადაადგილებას საბაჟო კონტროლის გვერდის ავლით ან მისგან მალულად ან არასწორი დეკლარირებით, რის გამოც ჩადენილი სამართალდარღვევისათვის საბაჟო კოდექსის 169-ე მუხლის მე-3 ნაწილით გათვალისწინებული სანქციის (საქონლის უსასყიდლოდ ჩამორთმევა) მომჩივნის მიმართ გამოყენება კანონშესაბამისია.\nასევე, საბჭო იზიარებს შემოსავლების სამსახურის პოზიციას, რომ მომჩივნის მიმართ საბაჟო დეპარტამენტის მიერ შედგენილი საქონლის ან/და სატრანსპორტო საშუალების დათვალიერების აქტი და ჩამორთმევის დოკუმენტი შეესაბამება საქართველოს კანონმდებლობით გათვალისწინებულ მოთხოვნებს და არ არსებობს მომჩივნის არგუმენტების გათვალისწინების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n57\n\nდოკუმენტის დათვალიერება\n\ninfohub@rs.ge",
    "title": "Document 6ac15a0c-3b9e-47a8-aa36-f13c5de6a310"
  }
}