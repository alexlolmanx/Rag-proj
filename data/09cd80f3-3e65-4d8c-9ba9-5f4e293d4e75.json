{
  "id": "09cd80f3-3e65-4d8c-9ba9-5f4e293d4e75",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22945/2/2024\n02 აგვისტო 2024\nდოკუმენტის #:\n22945/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n31 ივლისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nჩამოტვირთვა\nგაზიარება\n1\nI ეტაპი - შემოსავლების სამსახური\n2 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№22945/2/2024\n31 ივლისი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 26.07.2024 წელს განიხილა და მიიღო გადაწყვეტილება შპს „----------“ 23.04.2024 წელს რეგისტრირებულ საჩივარზე (რეგისტრაციის №22945/2/2024).\n\n\nდავის საგანი:\nშემოსავლების სამსახურის 2023 წლის 18 ოქტომბრის №25801 ბრძანების აღსრულების შედეგები.\n\n\nგასაჩივრებული გადაწყვეტილება:\n1. აუდიტის დეპარტამენტის 2024 წლის 1 მარტის №005-19 საგადასახადო მოთხოვნა;\n2. შემოსავლების სამსახურის 2024 წლის 3 აპრილის №7352 ბრძანება.\n\n\nდარიცხული თანხა: 31 976 ლარი.\nმათ შორის:\nგადასახადი - 17 451\nდღგ - 5 175\nსაშემოსავლო გადასახადი - 10 876\nქონების გადასახადი - 1 400\nჯარიმა - 8 646\nსაურავი - 5 879\n\n\nფაქტების აღწერა\nშემოსავლების სამსახურის აუდიტის დეპარტამენტის 2022 წლის 10 ნოემბრის №28230 და 27 აპრილის №9171 ბრძანებების საფუძველზე ჩატარდა კომპანიის საქმიანობის კამერალური საგადასახადო შემოწმება. შემოწმების შედეგები აისახა 2023 წლის 30 ივნისის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\n- საწარმო არ აწარმოებს ბუღალტრულ აღრიცხვას კანონმდებლობით დადგენილი წესით. შემოწმებისთვის წარდგენილი არ ყოფილა ეკონომიკურ საქმიანობასთან დაკავშირებით სატრანსპორტო მომსახურების შემძენთან გაფორმებული ხელშეკრულებები და ინვოისები (წარდგენილია მხოლოდ შპს „----------“ (ს/ნ ----------) გაფორმებული ინვოისები). მომჩივნის შემოსავლების და ხარჯების დათვლა განხორციელდა საგადასახადო კოდექსის 73-ე მუხლის საფუძველზე, არაპირდაპირი მეთოდის გამოყენებით. კერძოდ, შემოსავლების სამსახურის გადასახადების ადმინისტრირების საინფორმაციო სისტემის მონაცემების მიხედვით, დადგინდა საწარმოს საკუთრებაში მყოფი სატვირთო მანქანის მიერ საზღვრის გადაკვეთის შემთხვევები. გადასახადის გადამხდელის მიერ მიწოდებული შპს „----------“ მიერ დაკვეთილი მომსახურებების საინვოისო ღირებულებების მიხედვით განისაზღვრა საწარმოს მიერ გაწეული მომსახურების ღირებულება სატრანსპორტო საშუალების მიერ ტვირთის გადასაზიდად განხორციელებული საზღვრის კვეთის სხვა შემთხვევებშიც და აღნიშნულის შესაბამისად დათვლილი იქნა კომპანიის მიერ მიღებული შემოსავლები. ასევე,\nპირველადი დოკუმენტების ანალიზით დადგინდა, რომ საწარმოს ბალანსზე რიცხული სატვირთო ავტომობილებით ხორციელდებოდა ტვირთების გადაზიდვის მომსახურება ქვეყნის შიგნითაც. შემოწმების მიერ მოხდა აღნიშნული ოპერაციების შედეგად მიღებული შემოსავლების იდენტიფიცირება. გადასახადის გადამხდელის მიერ გაკეთებული განმარტებების მიხედვით, შესამოწმებელი პერიოდის ბოლოს მას არ გააჩნია დებიტორ-კრედიტორული ნაშთები და ფულადი სახსრების მოძრაობა ხორციელდებოდა მხოლოდ საბანკო გადარიცხვების გზით. შესაბამისად, შემოწმებამ ხარჯად გაითვალისწინა პირველადი დოკუმენტებით შეძენილი საქონლის ღირებულება და საბანკო ამონაწერში დაფიქსირებული ეკონომიკურ საქმიანობასთან დაკავშირებით გაწეული ხარჯები. სალაროში ფულადი სახსრების მოძრაობის ანალიზით გამოვლენილი ნაღდი ფულის ნაშთი ჩაითვალა საწარმოს დირექტორებზე გაცემულ ხელფასად. შემოწმებით გათვალისწინებულ იქნა სალაროში/საქვეანგარიშოდ არსებული თანხის გონივრული ნაშთი (საკასო შემოსავლის და ხარჯის 10%-ის ოდენობით). მომჩივანს დაერიცხა გადასახადი და დაეკისრა ჯარიმა საგადასახადო კოდექსის 275-ე მუხლის საფუძველზე.\n- საწარმოს პირველადი დოკუმენტების ანალიზით დადგინდა, რომ კომპანიის ბალანსზე რიცხული სატვირთო ავტომობილებით ხორციელდებოდა ტვირთების გადაზიდვის მომსახურება ქვეყნის შიგნითაც. შემოსავლების სამსახურის გადასახადების ადმინისტრირების საინფორმაციო სისტემის მონაცემების ანალიზით ფიქსირდება საწარმოს საკუთრებაში არსებული ავტოსატრანსპორტო საშუალებების გამოყენება სხვა პირების მიერ, რომლებზეც არ არის გამოწერილი მომსახურების საგადასახადო ანგარიშ-ფაქტურები და არ არის ასახული გადასახადის გადამხდელის მიერ წარდგენილ დღგ-ის დეკლარაციებში. საწარმოს მხრიდან არ მომხდარა ინფორმაციის წარდგენა საქმიანობის პროცესში ფასწარმოქმნის განმსაზღვრელი პირობების შესახებ. ვერ დგინდება უშუალოდ თვითონ იყო ოპერაციის განმახორციელებელი პირი, თუ აღნიშნული ოპერაციისას სატრანსპორტო საშუალება იჯარით/გაქირავებით იყო გადაცემული/განათხოვრებული სხვა პირისთვის. საგადასახადო კოდექსის 73-ე მუხლის საფუძველზე კომპანიის საგადასახადო ვალდებულებები განისაზღვრა არაპირდაპირი მეთოდის გამოყენებით. კერძოდ, მოძიებული იქნა მსგავსი მოცულობის ტექნიკის გამქირავებელი პირების მონაცემები, ასევე მოხდა ტექნიკის გამქირავებელ პირებთან გასაუბრება და აღნიშნული ფასები იქნა მხედველობაში მიღებული პირველად დოკუმენტებში განხორციელებულ ოპერაციებზე, დღეების ჭრილში სატრანსპორტო საშუალებების გაქირავების შედეგად მისაღები შემოსავლების დათვლისას. შესაბამისად, დაკორექტირდა დღგ-ით დასაბეგრი ბრუნვები და საგადასახადო კოდექსის 159-ე, 160-ე და 163-ე მუხლების საფუძველზე, მომჩივანს დაერიცხა გადასახადი და დაეკისრა საგადასახადო კოდექსის 275-ე მუხლით გათვალისწინებული ჯარიმა. \nშემოწმების აქტის საფუძველზე გამოიცა აუდიტის დეპარტამენტის 2023 წლის 7 ივლისის №16534 ბრძანება და №005-101 საგადასახადო მოთხოვნა. მომჩივანს დამატებით გადასახდელად განესაზღვრა 49 679 ლარი.\nაღნიშნული საგადასახადო მოთხოვნა 2023 წლის 3 აგვისტოს გასაჩივრდა შემოსავლების სამსახურში, რომელმაც 2023 წლის 18 ოქტომბრის №25801 ბრძანებით ნაწილობრივ დააკმაყოფილა საჩივარი. სადავო საკითხებთან დაკავშირებით:\n- გადასახადის გადამხდელს მიეცა წინადადება, აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები, მათ შორის, ხარჯის დამადასტურებელი დოკუმენტები;\n- დაევალა აუდიტის დეპარტამენტს, დამატებით შეისწავლოს გადასახადის გადამხდელის მიერ წარდგენილი მტკიცებულებები და შესწავლის შედეგების გათვალისწინებით, სათანადო საფუძვლის არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება).\n- დანარჩენ ნაწილში საჩივარი არ დაკმაყოფილდა.\nშემოსავლების სამსახურის 2023 წლის 18 ოქტომბრის №25801 ბრძანების აღსრულების შედეგად, გამოიცა აუდიტის დეპარტამენტის 21.02.2024 წლის დასკვნა, 29.02.2024 წლის №4565 ბრძანება და 1.03.2024 წლის №005-19 საგადასახადო მოთხოვნა, რომელთა შესაბამისად მომჩივანს შეუმცირდა დარიცხული თანხა 18 256 ლარით და მისმა საგადასახადო ვალდებულებამ შეადგინა 31 976 ლარი.\nკორექტირებული საგადასახადო მოთხოვნა 2024 წლის 27 მარტს გასაჩივრდა შემოსავლების სამსახურში, რომელმაც 2024 წლის 3 აპრილის №7352 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე და 304-ე მუხლებზე.\nდადგენილია, რომ აუდიტის დეპარტამენტმა გამოსცა დასკვნა საგადასახადო შემოწმების შედეგების გადაანგარიშებაზე, რომლითაც შემცირდა დარიცხული თანხები. კერძოდ, გადასახადის გადამხდელმა დამატებით წარადგინა სამივლინებო ხარჯების უზრუნველყოფასთან დაკავშირებული დოკუმენტაცია და საწარმოს ბალანსზე რიცხული ავტოსატრანსპორტო საშუალების მიერ გზათსარგებლობის საფასურის გადახდის მტკიცებულებები. შემოწმების მიერ მოხდა აღნიშნული დანახარჯების გათვალისწინება ფულადი სახსრების მოძრაობის ანალიზისას, რის შედეგადაც კორექტირებას (შემცირებას) დაექვემდებარა საშემოსავლო გადასახადში დადგენილი ვალდებულებები. ხოლო, დღგ-ის დარიცხვასთან დაკავშირებით, საწარმოს მიერ დამატებით დოკუმენტური მტკიცებულებების (მომსახურების დამკვეთთან დადებული ხელშეკრულებები) წარდგენა არ მომხდარა. შედეგად, საგადასახადო ვალდებულებები კორექტირებას არ დაექვემდებარა.\nშემოსავლების სამსახური აღნიშნავს, რომ გადასახადის გადამხდელის საჩივარში გამოთქმული პრეტენზიები საფუძველს მოკლებულია. გადასახადის გადამხდელი საჩივარში ვერ უთითებს იმ ფაქტობრივ და სამართლებრივ გარემოებებს, თუ რა ნაწილში არ განხორციელდა შემოსავლების სამსახურის ბრძანების აღსრულება.\nსაქმეზე არსებული მტკიცებულებების, აუდიტის დეპარტამენტის დასკვნის და შესაბამისად განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარდგენილი საჩივრის დაკმაყოფილების საფუძველი.\n\n\nმომჩივნის არგუმენტაცია\nშემმოწმებელმა №7352 ბრძანებაში დღგ-ის დარიცხვასთან დაკავშირებით მიუთითა, რომ საწარმოს მიერ დამატებით დოკუმენტური მტკიცებულებების (მომსახურების დამკვეთთან დადებული ხელშეკრულებები) წარდგენა არ მომხდარა. შედეგად, საგადასახადო ვალდებულებები კორექტირებას არ დაექვემდებარა.\nგადასახადის გადამხდელის მიერ წარდგენილ იქნა კონტრაქტორი კომპანიების ახსნა-განმარტება (რომელსაც წარმოადგენს დანართის სახით), შესაბამისი ანგარიშ-ფაქტურები და სასაქონლო ზედნადებები, რომლითაც დასტურდება, რომ მომჩივნის საკუთრებაში არსებული სატრანსპორტო საშუალებით მოხდა ტვირთის გადაზიდვა მესამე კომპანიის სასარგებლოდ. შემმოწმებელმა, რადგან სასაქონლო ზედნადებში აღმოაჩინა საწარმოს სატრანსპორტო საშუალება, მოახდინა მომსახურეობის ფასის განსაზღვრა. შესაბამისად, დაბეგრა დღგ-ით და საშემოსავლო გადასახადით, მაშინ როცა აღნიშნულ ოპერაციებზე გადასახადის გადამხდელს და შესაბამის საწარმოებს (კონტრაქტორ კომპანიებს) ჰქონდათ განხორციელებული საგადასახადო ვალდებულებები. შეუძლიათ კონკრეტულად წარმოადგინონ ზედნადებები და საგადასახადო ანგარიშ-ფაქტურები, რომლითაც დადასტურდება ყოველივე: მაგალითად, საგადასახადო ანგარიშ-ფაქტურა ეა----------, სადაც გამყიდველი არის შპს „----------“ (ს/კ ----------) და მყიდველი არის შპს „----------“ (ს/კ ----------). როგორც ანგარიშფაქტურაში, ასევე ზედნადებში არის საწარმოს სატრანსპორტო საშუალება დაფიქსირებული. შემმოწმებელმა არ გაითვალისწინა ის, რომ კომპანიის სატრანსპორტო საშუალება დაქირავებული იყო შპს „----------“ მიერ, რომელზეც გამოწერილი იყო ანგარიშ-ფაქტურა ეა----------. ანალოგიური მდგომარეობა არის ანგარიშ-ფაქტურა ეა---------- - გამყიდველი შპს „----------“ (ს/კ ----------) და მყიდველი შპს „----------“. ამ გადაზიდვაშიც დაქირავებული იყო საწარმოს საკუთრებაში მყოფი სატრანსპორტო საშუალება და გამოწერილი იყო საგადასახადო ანგარიშ-ფაქტურა შპს „----------“ და შპს „----------“ შორის ეა----------. მსგავსი შინაარსის ოპერაცია განხორციელებული არის შპს „----------“ (ს/კ ----------). აქედან გამომდინარე, შემმოწმებლის მიერ მოხდა შემოსავლის ორჯერ დაბეგვრა.\nარასწორად არის დათვლილი გადახდის წყაროსთან დაკავებული გადასახადის თანხა (10 876 ლარი) და შესაბამისად ამ ციფრს არ ეთანხმებიან. არ იქნა გათვალისწინებული კომპანიის მიერ მესამე პირის მიერ დაქირავებული სატრანსპორტო საშუალება, რომელიც ორჯერ იქნა დაბეგრილი შემმოწმებლის მიერ. არასწორად არის დათვლილი დღგ-ის გადასახადი (5 175 ლარი), მოხდა შემოსავლების ორჯერ დაბეგვრა. ყოველივე აღნიშნულის გათვალისწინებით, მომჩივანი ითხოვს ბათილად იქნას ცნობილი 2024 წლის 3 აპრილის ბრძანება №7352 და მოხდეს დარიცხული თანხების კორექტირება/შემცირება როგორც ძირი თანხის, ასევე ჯარიმა-საურავის ნაწილში.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nშემოსავლების სამსახურის 2023 წლის 18 ოქტომბრის №25801 ბრძანებით, სადავო საკითხებთან დაკავშირებით:\n- გადასახადის გადამხდელს მიეცა წინადადება, აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები, მათ შორის, ხარჯის დამადასტურებელი დოკუმენტები;\n- დაევალა აუდიტის დეპარტამენტს, დამატებით შეისწავლოს გადასახადის გადამხდელის მიერ წარდგენილი მტკიცებულებები და შესწავლის შედეგების გათვალისწინებით, სათანადო საფუძვლის არსებობის შემთხვევაში, განახორციელოს საგადასახადო ვალდებულებების შესაბამისი კორექტირება (შემცირება).\nაუდიტის დეპარტამენტის დასკვნით დგინდება:\n- გადასახადის გადამხდელმა დამატებით წარადგინა სამივლინებო ხარჯების უზრუნველყოფასთან დაკავშირებული დოკუმენტაცია და საწარმოს ბალანსზე რიცხული ავტოსატრანსპორტო საშუალების მიერ გზათსარგებლობის საფასურის გადახდის მტკიცებულებები. საგადასახადო ორგანოს მიერ მოხდა აღნიშნული დანახარჯების გათვალისწინება ფულადი სახსრების მოძრაობის ანალიზისას, რის შედეგადაც კორექტირებას (შემცირებას) დაექვემდებარა საშემოსავლო გადასახადში დადგენილი ვალდებულებები;\n- დღგ-ის დარიცხვასთან დაკავშირებით, საწარმოს მიერ დამატებით დოკუმენტური მტკიცებულებების (მომსახურების დამკვეთთან დადებული ხელშეკრულებები) წარდგენა არ მომხდარა. შედეგად, ამ ნაწილში საგადასახადო ვალდებულებები კორექტირებას არ დაექვემდებარა. \nგადაანგარიშების შედეგად, მომჩივანს შეუმცირდა დარიცხული თანხა 18 256 ლარით. მათ შორის, გადასახადი - 12 170 ლარი და ჯარიმა - 6 086 ლარი. \nსაქმეში არსებული მასალების შესწავლის საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ გასაჩივრებული ადმინისტრაციული აქტის შინაარსი შეესაბამება შემოსავლების სამსახურის მიერ მიღებულ გადაწყვეტილებას. ამასთან, მომჩივანს არ წარმოუდგენია იმგვარი მტკიცებულებები, რაც შეცვლიდა გადაანგარიშების შედეგებს და გახდებოდა დარიცხული თანხების კორექტირების საფუძველი. \nზემოაღნიშნული ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაქონლის მიწოდება/მომსახურების გაწევა\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nსაგადასახადო დეკლარაციაში/გაანგარიშებაში გადასახადის შემცირება\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n34\n\nდოკუმენტის დათვალიერება\n\ninfohub@rs.ge",
    "title": "Document 09cd80f3-3e65-4d8c-9ba9-5f4e293d4e75"
  }
}