{
  "id": "379461a9-df66-4bfb-bf9c-2868bc98a772",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 12195\n13 ივნისი 2025\nდოკუმენტის #:\n12195\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n11 ივნისი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, დაქირავებით მუშაობა\nჩამოტვირთვა\nგაზიარება\n1\nI ეტაპი - შემოსავლების სამსახური\n0 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\nN 12195\n11 ივნისი 2025 \n\n\nბ რ ძ ა ნ ე ბ ა \n\n\n\n\nშპს „---“-ის (ს/ნ ---) \n(ფაქტ. მის.: ---) 2025 წლის 27 მაისის საჩივრის \nდაკმაყოფილებაზე უარის თქმის თაობაზე\n\n\nშემოსავლების სამსახურმა დავების განხილვის საბჭოს 2025 წლის 5 ივნისის სხდომაზე (ოქმი №46) განიხილა შპს „---“-ის (ს/ნ ---) 2025 წლის 27 მაისის №95901/1/2025 საჩივარი, შემოსავლების სამსახურის აუდიტის დეპარტამენტის 2025 წლის პირველი მაისის №023-8 საგადასახადო მოთხოვნასთან დაკავშირებით.\n\n\nგადასახადის გადამხდელის პოზიცია:\nგადასახადის გადამხდელი არ ეთანხმება საშემოსავლო გადასახადის დარიცხვას. განმარტავს, რომ კომპანია საქონლის შეძენა/შესყიდვას ახორციელებს როგორც ჩინეთიდან, ასევე ადგილობრივი ბაზრიდან, შესაბამისად, გადამხდელს მუდმივად ესაჭიროება ფულადი სახით საბრუნავი საშუალება სალაროში. აცხადებს, რომ შემოწმების პერიოდში თანხის ნაწილი განსაზღვრული ჰქონდა ჩინეთში საქონლის შესაძენად. მიუთითებს, რომ საგადასახადო შემოწმების აქტის გამოცემამდე საწარმოს დირექტორზე სალაროდან გაიცა 165 000 ლარი, რაც ასახულია იმავე პერიოდის დეკლარაციებში და შესაბამისი თანხა გადახდილია. აცხადებს, რომ ამჟამად ბუღალტრული და ფაქტობრივი მონაცემები ურთიერშესაბამისობაშია. შესაბამისად, ითხოვს დარიცხული თანხებისა და შეფარდებული ჯარიმის გაუქმებას. \n\n\nფაქტობრივი გარემოებები:\nსაქმის მასალებით ირკვევა, რომ შემოსავლების სამსახურის აუდიტის დეპარტამენტის 2025 წლის 7 თებერვლის №2011 და 24 აპრილის №7481 ბრძანებების საფუძველზე ჩატარდა შპს „---“-ის (ს/ნ ---) საქმიანობის კამერალური საგადასახადო შემოწმება. შესამოწმებელ პერიოდად განისაზღვრა 2022 წლის პირველი იანვრიდან 2025 წლის პირველ მარტამდე საანგარიშო პერიოდები. შემოწმების შედეგებზე 2025 წლის 28 აპრილს შედგენილ იქნა საგადასახადო შემოწმების აქტი, გამოიცა 2025 წლის პირველი მაისის №8285 ბრძანება და ამავე თარიღის №023-8 საგადასახადო მოთხოვნა, რომლის მიხედვით გადასახადის გადამხდელს დამატებით გადასახდელად განესაზღვრა სულ 76 452 ლარი, მათ შორის, გადასახადი 50 099 ლარი, ჯარიმა 25 049 ლარი, საურავი 1 304 ლარი.\n\n\nსაგადასახადო შემოწმების აქტის მიხედვით საგადასახადო ვალდებულებები განსაზღვრულია შემდეგი გარემოებებით:\nკომპანიის საქმიანობის სფეროს წარმოადგენს საცალო ვაჭრობა არასპეციალიზებულ მაღაზიაში, კერძოდ, მაგიდა-სკამებითა და საფარდე ინვენტარით ვაჭრობა ---ს ბაზრობის ტერიტორიაზე. გადასახადის გადამხდელი საქონლის შეძენას ახორციელებს როგორც ადგილობრივ ბაზარზე, ასევე ჩინეთში. შესამოწმებელ პერიოდში გადამხდელს ჩინეთიდან იმპორტირებული აქვს 581 992 ლარის სასაქონლო-მატერიალური ფასეულობა, ხოლო ადგილობრივ ბაზარზე შეძენილი აქვს 435 316 ლარის საქონელი. გადასახადის გადამხდელს ფართები აღებული აქვს იჯარის ხელშეკრულებით.\nშესამოწმებელ პერიოდში გადასახადის გადამხდელმა ბიუჯეტის მიმართ დაირიცხა 251 374 ლარი, შეიმცირა 72 726 ლარი, გადაიხადა 229 295 ლარი და უკან დაიბრუნა 50 190 ლარი. საწარმოს უფიქსირდება ერთი საკონტროლო-სალარო აპარატი, რომელიც რეგისტრირებულია ---ს ბაზრობის ტერიტორიაზე. შემოწმების პროცესში გადასახადის გადამხდელთან ჩატარდა სალაროს ინვენტარიზაცია, რომლის მიხედვით, 2025 წლის 19 თებერვლის მდგომარეობით, დაფიქსირდა სალაროს ნაშთი 960 ლარის ოდენობით.\nგადასახადის გადამხდელმა შემოწმების პროცესში ითანამშრომლა შემოწმებასთან და წარმოადგინა სააღრიცხვო დოკუმენტაცია, მათ შორის, ბუღალტრული პროგრამა „orisi“, რომლის დამუშავების შედეგად დადგინდა, რომ გადასახადის გადამხდელს სალაროს ნაშთი, ინვენტარიზაციის დღისთვის, უფიქსირდებოდა 218 406 ლარის ოდენობით. შესაბამისად, სხვაობა რეალურ ნაშთსა და პროგრამულ ნაშთს შორის ჩაითვალა დირექტორის მიერ მიღებულ ხელფასად. შედეგად, საქართველოს საგადასახადო კოდექსის 101-ე და 154-ე მუხლების საფუძველზე, შემოწმების მიერ დადგენილი თანხა დაიბეგრა გადახდის წყაროსთან, გადასახადის გადამხდელს დაერიცხა საშემოსავლო გადასახადი და საქართველოს საგადასახადო კოდექსის 275-ე მუხლით განსაზღვრული ჯარიმა. \n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ გადასახადის გადამხდელის მოთხოვნა არ უნდა დაკმაყოფილდეს შემდეგ გარემოებათა გამო: \nსაქართველოს საგადასახადო კოდექსის 302-ე მუხლის მე-6 ნაწილის მიხედვით, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები. \n\n\nსადავო საკითხთან დაკავშირებით, შემოსავლების სამსახური მიუთითებს საქართველოს საგადასახადო კოდექსის 136-ე მუხლის მე-3 ნაწილზე, რომლის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე. \nსაქართველოს საგადასახადო კოდექსის 73-ე მუხლის მე-9 ნაწილის „ბ“ ქვეპუნქტის მიხედვით, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. ამავე მუხლის მე-4 ნაწილის თანახმად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს. \nსაქართველოს საგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან. \nსაქართველოს საგადასახადო კოდექსის მე-12 მუხლის პირველი ნაწილის „გ“ ქვეპუნქტის თანახმად, დაქირავებით მუშაობად ითვლება ფიზიკური პირის მიერ საწარმოს ან ორგანიზაციის ხელმძღვანელად (დირექტორად) ყოფნა ან ხელმძღვანელის (დირექტორის) მოვალეობის შესრულება. \nსაქართველოს საგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს. ამავე მუხლის მე-2 ნაწილის „ა“ და „ბ“ ქვეპუნქტების თანახმად: \nა) გადასახადის დაკავებისა და ბიუჯეტში მისი გადარიცხვისათვის პასუხისმგებლობა ეკისრება შემოსავლის გადამხდელს; \nბ) გადასახადის თანხის დაუკავებლობის შემთხვევაში შემოსავლის გადამხდელი ვალდებულია ბიუჯეტში შეიტანოს დაუკავებელი გადასახადის თანხა ფაქტობრივად გადახდილი ანაზღაურების შესაბამისად და მასთან დაკავშირებული სანქციები. \nსაქართველოს საგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა. \nსაქართველოს საგადასახადო კოდექსის 275-ე მუხლის მე-2 ნაწილის თანახმად, საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, იწვევს დაჯარიმებას შემცირებული გადასახადის თანხის 50 პროცენტის ოდენობით. \nდადგენილი ფაქტობრივი გარემოებაა, რომ გადასახადის გადამხდელი საქონლის შეძენას ახორციელებს როგორც ადგილობრივ ბაზარზე, ასევე ჩინეთში. შესამოწმებელ პერიოდში გადამხდელს ჩინეთიდან იმპორტირებული აქვს 581 992 ლარის სასაქონლო-მატერიალური ფასეულობა, ხოლო ადგილობრივ ბაზარზე შეძენილი აქვს 435 316 ლარის საქონელი. შემოწმების პროცესში გადასახადის გადამხდელთან ჩატარდა სალაროს ინვენტარიზაცია, რომლის მიხედვით, 2025 წლის 19 თებერვლის მდგომარეობით, დაფიქსირდა სალაროს ნაშთი 960 ლარის ოდენობით. გადასახადის გადამხდელმა შემოწმების პროცესში წარადგინა სააღრიცხვო დოკუმენტაცია, რომლის მიხედვით დადგინდა სალაროს ნაშთი 218 406 ლარის ოდენობით. შესაბამისად, სხვაობა რეალურ ნაშთსა და პროგრამულ ნაშთს შორის ჩაითვალა დირექტორის მიერ მიღებულ ხელფასად. იმის გათვალისწინებით, რომ გადასახადის გადამხდელთან ჩატარებული სალაროს ინვენტარიზაციის შედეგად დადგინდა სალაროს ნაშთი 960 ლარის ოდენობით, ხოლო გადასახადის გადამხდელის მიერ წარდგენილი ბუღალტრული პროგრამის მიხედვით სალაროს ნაშთი შეადგენდა 218 406 ლარს, შემოსავლების სამსახურს მიაჩნია, რომ რეალურ ნაშთსა და პროგრამულ ნაშთს შორის სხვაობის დირექტორზე გაცემულ ხელფასად განხილვა და შესაბამისი ჯარიმის შეფარდება განხორციელდა მართლზომიერად. \nამასთან, შემოსავლების სამსახური აღნიშნავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ხოლო, დავის წარმოების პროცესში არ ყოფილა წარმოდგენილი რაიმე მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს. \nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ საგადასახადო შემოწმების შედეგად საგადასახადო ვალდებულებები და შეფარდებული სანქცია განსაზღვრულია კანონმდებლობის მოთხოვნათა დაცვით, წარმოდგენილი საჩივარი დაუსაბუთებელია და არ უნდა დაკმაყოფილდეს. \n\n\nსაქართველოს საგადასახადო კოდექსის 304-ე მუხლის საფუძველზე, \n\n\nვ ბ რ ძ ა ნ ე ბ: \n\n\n1. შპს „---“-ის (ს/ნ ---) საჩივარი არ დაკმაყოფილდეს; \n2. აღნიშნული ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. №16) ან სასამართლოში (მის.: ქ. ქუთაისი, ვიქტორ კუპრაძის ქ. №11), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nგადახდის წყაროსთან გადასახადის დაკავბის ვალდებულება\nდაქირავებით მუშაობა\nდაბეგვრას დაქვემდებარებული განაცემი\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n39\n\nდოკუმენტის დათვალიერება\n\ninfohub@rs.ge",
    "title": "Document 379461a9-df66-4bfb-bf9c-2868bc98a772"
  }
}