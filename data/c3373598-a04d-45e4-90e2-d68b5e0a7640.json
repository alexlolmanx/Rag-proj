{
  "id": "c3373598-a04d-45e4-90e2-d68b5e0a7640",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №17208/2/2022\n13 თებერვალი 2023\nდოკუმენტის #:\n17208/2/2022\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n11 ნოემბერი 2022\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, შემოსავლებისა და ხარჯების აღრიცხვის პრინციპები, დღგ-ით დასაბეგრი ოპერაციები, საგადასახადო დეკლარაციაში/გაანგარიშებაში გადასახადის შემცირება, ხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\n№17208/2/2022\n11.11.2022\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\n\n\nმომჩივანი: შპს „---------“ (ს/ნ ----------) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 11.11.2022 წელს განიხილა და მიიღო გადაწყვეტილება შპს „----------“-ს 19.07.2022 წელს რეგისტრირებულ საჩივარზე (რეგისტრაციის №17208/2/2022).\n\n\n\n\nდავის საგანი: \n1. სასაქონლო-მატერიალური ფასეულობების ინვენტარიზაციის შედეგად და შემოწმებისას დადგენილ ნაშთებს შორის გამოვლენილი სხვაობის მიწოდებად ჩათვლა;\n2. ფულადი შემოსავლების საწარმოს დირექტორზე გაცემულ ხელფასად ჩათვლა.\n\n\nგასაჩივრებული გადაწყვეტილება: \n1. აუდიტის დეპარტამენტის 30.12.2021 წლის №081-443 საგადასახადო მოთხოვნა;\n2. შემოსავლების სამსახურის 15.06.2022 წლის №15116 ბრძანება.\n\n\nდარიცხული თანხა: 177 522 ლარი.\nმათ შორის:\nგადასახადი - 101 791\nდღგ - 67 259\nსაშემოსავლო გადასახადი - 34 532\nჯარიმა - 50 390\nსაურავი - 25 341\n\n\nპროცედურული გარემოებები \nსაწარმოს საქმიანობაა გადამხდელის საქმიანობას წარმოადგენს ვაჭრობა სამშენებლო მასალებით (ცემენტი, ქვიშა და სხვა). აუდიტის დეპარტამენტის მიერ ჩატარდა გადასახადის გადამხდელის საქმიანობის 1.01.2018 წლიდან 1.05.2021 წლამდე საანგარიშო პერიოდის, ხოლო სასაქონლო-მატერიალური ფასეულობების ინვენტარიზაციის მიზნებისთვის 2021 წლის 16 ნოემბრის ჩათვლით პერიოდის კამერალური საგადასახადო შემოწმება. შემოწმების შედეგები აისახა აუდიტის დეპარტამენტის 29.12.2021 წლის საგადასახადო შემოწმების აქტში, რომლის საფუძველზე გამოიცა 30.12.2021 წლის №42088 ბრძანება და №081-443 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 15.06.2022 წლის №15116 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები: \n1. სასაქონლო-მატერიალური ფასეულობების ინვენტარიზაციის შედეგად და შემოწმებისას დადგენილ ნაშთებს შორის გამოვლენილი სხვაობის მიწოდებად ჩათვლა \nფაქტების აღწერა\nსაგადასახადო შემოწმების აქტში მითითებულია, რომ გადასახადის გადამხდელს, მის მიერ წარდგენილი ინფორმაციისა და შემოსავლების სამსახურის გადასახადების ადმინისტრირების საინფორმაციო სისტემის მონაცემების ანალიზის საფუძველზე, შესამოწმებელი პერიოდის ბოლოს უფიქსირდება სასაქონლო-მატერიალური ფასეულობების ნაშთი 307 055 ლარის ოდენობით. საგადასახადო მონიტორინგის დეპარტამენტის 2021 წლის 16 ნოემბრის №35754 ბრძანების საფუძველზე, ჩატარებული სასაქონლო-მატერიალური ფასეულობების ინვენტარიზაციის შედეგად გამოვლინდა, რომ საწარმოს აღნიშნული პერიოდისთვის სასაქონლო-მატერიალური ფასეულობების ფაქტობრივი ნაშთი შეადგენს 20 154 ლარს (დღგ-ის გარეშე). გამოვლენილი სხვაობა შემოწმებით აღიარდა მიწოდებად შესამოწმებელ პერიოდში დეკლარირებული ბრუნვების პროპორციულად. გათვალისწინებული იქნა შესამოწმებელი პერიოდის შემდგომ (2021 წლის 1 მაისიდან) პერიოდში ინვენტარიზაციის თარიღამდე განხორციელებული შეძენა-რეალიზაციები (რპთ რეალიზაციიდან). გადამხდელის მიერ წარდგენილი ინფორმაციის თანახმად, საშუალო ფასნამატი განისაზღვრა 11.7%. შედეგად, გადამხდელს დაერიცხა დღგ და დაეკისრა საგადასახადო კოდექსის 275-ე მუხლით განსაზღვრული ჯარიმა.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საგადასახადო კოდექსის 136-ე მუხლის მე-3 ნაწილით, 73-ე მუხლის მე-5 ნაწილით, 49-ე მუხლის პირველი ნაწილის „ე“ ქვეპუნქტით, მე-8 მუხლის 22-ე ნაწილით, 61-ე მუხლის მე-3 ნაწილით და შესაბამის პერიოდში მოქმედი საგადასახადო კოდექსის 160-ე მუხლით და 161-ე მუხლით და განმარტა, რომ შემოწმებისას საგადასახადო ვალდებულებების განსაზღვრა კანონმდებლობის შესაბამისად, გადასახადის გადამხდელის საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nშემმოწმებლის პოზიცია, რომ დანაკლისი, რომელიც არსებობდა ინვენტარიზაციის ჩატარების მომენტში, იარსებებდა შემოწმების პერიოდშივე, რაც, ბუნებრივია, ყოველგვარ ლოგიკურ მსჯელობას მოკლებულია და სხვაობის მთელ პერიოდზე გავრცელება ეწინააღმდეგება კანონმდებლობას. საქართველოს ფინანსთა მინისტრის №994 ბრძანების მიხედვით, ინვენტარიზაციის მიზანია დროის გარკვეული პერიოდისთვის მოხდეს გადასახადის გადამხდელის მფლობელობაში არსებული სასაქონლო-მატერიალური ფასეულობების ნაშთების ფაქტობრივი მდგომარეობის სააღრიცხვო დოკუმენტაციაში აღრიცხულ ნაშთებთან შედარება. შესაბამისად, ინვენტარიზაცია სხვაობას (ასეთის არსებობის შემთხვევაში) ადგენს დროის კონკრეტულ მონაკვეთში და მისი განვრცობა სხვა პერიოდებზე არასწორია. ასევე, შესამოწმებელ პერიოდში არ ჩატარებული სხვა მიმდინარე კონტროლის პროცედურები (დათვალიერება, ინვენტარიზაცია, ქრონომეტრაჟი, საკონტროლო შესყიდვა), რაც გამოიწვევდა საწარმოს დაჯარიმებას ან/და სხვაგვარად იმის ირიბ მტკიცებას, რომ ის ჩადიოდა სამართალდარღვევას.\nგამომდინარე აქედან, შემმოწმებელს არ ჰქონდა უფლება გაეთვალისწინებინა ინვენტარიზაციის შედეგი შემოწმების აქტის მომზადებისას, რადგანაც შემოწმების პერიოდსა და ინვენტარიზაციის თარიღს შორის მნიშვნელოვანი პერიოდი იყო გასული და სხვაობა სავსებით შესაძლებელია წარმოშობილიყო შემოწმების პერიოდის (1.05.2021) შემდეგ. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\n2021 წლის პირველ იანვრამდე მოქმედი საგადასახადო კოდექსის 160-ე მუხლის „ა“ ქვეპუნქტის თანახმად, დღგ-ით დაბეგვრის ობიექტია დასაბეგრი ოპერაცია. ამავე კოდექსის 161-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა.\n2021 წლის პირველი იანვრიდან მოქმედი საგადასახადო კოდექსის 158-ე მუხლის პირველი ნაწილის თანახმად, დღგ-ით დასაბეგრ პირად (შემდგომ − დასაბეგრი პირი) განიხილება ნებისმიერი პირი, რომელიც ნებისმიერ ადგილზე დამოუკიდებლად ახორციელებს ნებისმიერი სახის ეკონომიკურ საქმიანობას, მიუხედავად ამ საქმიანობის მიზნისა და შედეგისა.\nამავე კოდექსის 159-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nშემოწმებით დადგინდა, რომ შესამოწმებელი პერიოდის ბოლოს საწარმოს უფიქსირდებოდა სასაქონლო-მატერიალური ფასეულობების ნაშთი 307 055 ლარის ოდენობით, ხოლო ინვენტარიზაციის შედეგად გამოვლინდა, რომ საწარმოს აღნიშნული პერიოდისთვის სასაქონლო-მატერიალური ფასეულობების ფაქტობრივი ნაშთი შეადგენდა 20 154 ლარს (დღგ-ის გარეშე). გამოვლენილი სხვაობა ჩაითვალა მიწოდებად შესამოწმებელ პერიოდში, დეკლარირებული ბრუნვების პროპორციულად. შედეგად მომჩივანს განესაზღვრა დამატებითი საგადასახადო ვალდებულება დღგ-ში. \nიმ გარემოებებიდან გამომდინარე, რომ სასაქონლო მატერიალური ფასეულობების ინვენტარიზაციის და შემოწმების შედეგად დადგენილ ნაშთებს შორის გამოვლინდა სხვაობა, საბჭოს მიაჩნია, რომ საგადასახადო ორგანოს მიერ მართებულია აღნიშნულ ნაშთებს შორის სხვაობის მიწოდებად ჩათვლა, დეკლარირებული ბრუნვების პროპორციულად და არ არსებობს ამ ნაწილში საჩივრის დაკმაყოფილების საფუძველი.\n\n\n2. ფულადი შემოსავლების საწარმოს დირექტორზე გაცემულ ხელფასად ჩათვლა \nფაქტების აღწერა\nსაგადასახადო შემოწმების აქტის მიხედვით, გადამხდელი არ ახდენდა ბუღალტრულ აღრიცხვას, არ არის წარდგენილი ფულადი სახსრების მოძრაობის გაანგარიშება. შესამოწმებელ პერიოდში შემოწმების შედეგად განხორციელდა ფულადი სახსრების მოძრაობის შესწავლა, მიღებული ფულადი შემოსავლი ჩაითვალა საწარმოს დირექტორის მიერ მიღებულად და დაკვალიფიცირდა ხელფასის სახით განაცემად. შედეგად, გადამხდელს დაერიცხა კუთვნილი საშემოსავლო გადასახადი და საგადასახადო კოდექსის 275-ე მუხლის შესაბამისად, დაეკისრა ჯარიმა. \n\n\nშემოსავლების სამსახურის გადაწყვეტილების შინაარსი \nშემოსავლების სამსახურმა იხელმძღვანელა საგადასახადო კოდექსის მე-100 მუხლის მე-3 ნაწილის „ა“ ქვეპუნქტით, 101-ე მუხლის პირველი ნაწილით და 154-ე მუხლის პირველი ნაწილის „ა“ ქვეპუნქტით და მიიჩნია, რომ შემოწმების შედეგად განსახილველ საკითხთან მიმართებაში საგადასახადო ვალდებულებები განსაზღვრულია კანონმდებლობის შესაბამისად, გადასახადის გადამხდელის საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nმნიშვნელოვანი გადაწყვეტილება ისეა მიღებული, რომ საქმის სრულყოფილი გამოკვლევა არ მომხდარა, მაგალითად: შემოწმების დაწყებისთანავე ჰქონდა კომუნიკაცია შემმოწმებლებთან. მოთხოვნის შესაბამისად მიაწოდა ახსნა-განმარტებები რიგ საკითხებთან დაკავშირებით. 5.07.2021 წლის თარიღში მიწოდებულ ახსნა-განმარტებაში ნახსენებია სალაროს ნაშთი 94 500 ლარი. 2021 წლის 16 ნოემბერის №35754 ბრძანებით ჩატარდა სასაქონლო-მატერიალური ფასეულობების ინვენტარიზაცია, რა დროსაც მისი მოთხოვნა რომ შემოწმებულიყო სალაროს ნაშთი, არ დაკმაყოფილდა, ვინაიდან ინვენტარიზაციის ბრძანება არ ითვალისწინებდა სალაროში ფულის ნაშთის აღრიცხვას და არ განხორციელდა ფულის დათვლა.\nკომპანიის საქმიანობიდან გამომდინარე, საჭიროება შეიქმნა 2 სპეცტექნიკის შეძენის. გამომდინარე აქედან, კომპანიამ მოახდინა უცხოური ვალუტის შეძენა 26.06.2021-ში 29500 აშშ დოლარი, რაშიც გადაიხადა 92925 ლარი. ასევე, კომპანიას სალაროში უფიქსირდება 4 615 ლარი. აღნიშნული სალაროს ნაშთი შემმოწმებელს არ აქვს გათვალისწინებული საგადასახადო აქტის შედგენისას.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ ამ ნაწილში საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nშემოწმებით დადგინდა, რომ გადამხდელი არ აწარმოებს ბუღალტრულ აღრიცხვას, არ არის წარდგენილი ფულადი სახსრების მოძრაობის გაანგარიშება. ფულადი სახსრების მოძრაობის ანალიზის შედეგად მიღებული ფულადი შემოსავლი ჩაითვალა საწარმოს დირექტორის მიერ მიღებულად და დაკვალიფიცირდა ხელფასის სახით განაცემად.\nსაბჭოს სხდომაზე სადავო საკითხის ზეპირი განხილვისას აუდიტის დეპარტამენტის წარმომადგენელმა განაცხადა, რომ მომჩივანს შემოწმების მიმდინარეობისას ფულადი სახსრების მოძრაობის გაანგარიშება არ წარუდგენია, ხოლო 29 500 აშშ დოლარად სპეცტექნიკის შეძენა არ განხორციელებულა, ვინაიდან არ არსებობს აღნიშნულის დამადასტურებელი მტკიცებულება.\nმომჩივანმა ვერ შეძლო აღნიშნულის გამაბათილებელი არგუმენტის დასახელება ან მტკიცებულების წარმოდგენა.\nმხარეთა არგუმენტების, ფაქტობრივი/სამართლებრივი გარემოებების და სადავო საქმეზე არსებული მასალების გათვალისწინებით, ვინაიდან შემოწმებისას დადგენილი შემოსავალი მომჩივანს არ ჰქონდა აღრიცხული შემოსავლად, საბჭოს მიაჩნია, რომ აღიშნული შემოსავლის საწარმოს დირექტორზე ხელფასის სახით განაცემად ჩათვლა და გადახდის წყაროსთან საშემოსავლო გადასახადით დაბეგვრა მართლზომიერია.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და \nგადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაქონლის მიწოდება/მომსახურების გაწევა\nშემოსავლების/ხარჯების განსაზღვრა არაპირდაპირი მეთოდით\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n15\n\nდოკუმენტის დათვალიერება\n\ninfohub@rs.ge",
    "title": "Document c3373598-a04d-45e4-90e2-d68b5e0a7640"
  }
}