{
  "id": "2a6c3c10-732f-4edc-80ac-fb964ddcdcf3",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 11049\n22 მაისი 2023\nდოკუმენტის #:\n11049\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n18 მაისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ით დასაბეგრი პირი, დღგ-ით დასაბეგრი ოპერაციები, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას\nჩამოტვირთვა\nგაზიარება\n1\nI ეტაპი - შემოსავლების სამსახური\n0 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\nN 11049\n18.05.2023\n\n\nბ რ ძ ა ნ ე ბ ა \n\n\n\n\nშპს „----------“ (ს/ნ ----------)\n(მის.: ----------, ----------)\n2023 წლის 12 მარტის, 14 და 19 აპრილის საჩივრების\nნაწილობრივ დაკმაყოფილების თაობაზე\n\n\n\n\nშემოსავლების სამსახურმა დავების განხილვის საბჭოს 2023 წლის 27 აპრილის სხდომაზე (ოქმი №45) განიხილა შპს „----------“ (ს/ნ ----------) 2023 წლის 12 მარტის №79610/1/2023, 14 აპრილის №80382/1/2023 და 19 აპრილის №80438/1/2023 საჩივრები, შემოსავლების სამსახურის აუდიტის დეპარტამენტის 2023 წლის 22 თებერვლის №038-2 კორექტირებულ საგადასახადო მოთხოვნასთან დაკავშირებით.\n\n\nგადასახადის გადამხდელის პოზიცია საგადასახადო შემოწმების შედეგების გადაანგარიშებასთან დაკავშირებით:\nგადასახადის გადამხდელი არ ეთანხმება 2018 წლის 28 დეკემბრის მიღება-ჩაბარების აქტით განხორციელებული ოპერაციის 2019 წლის იანვარში დაბეგვრას, ითხოვს ქალაქ ---------- წერილის გათვალისწინებას და დარიცხული თანხების შემცირებას. \nასევე, გადასახადის გადამხდელი არ ეთანხმება ---------- მიერ 2019 წლის 15 მაისსა და 21 ივნისს ჩარიცხული თანხების დღგ-ით დაბეგვრას, განმარტავს, რომ 15 მაისს ჩარიცხული თანხა დაბრუნებულია უკან. კერძოდ, 2019 წლის 15 მაისს თვითმმართველი ქალაქი ---------- მიერ ჩარიცხულია 11,917.45 ლარი, რაც 2019 წლის 20 ივნისს გადარიცხულია უკან სახაზინო კოდზე №300189921. 2019 წლის 21 ივნისს აღნიშნული თანხა 2 ტრანშად ისევ ჩაურიცხა კომპანიას ქალაქი ----------. აღნიშნული ჩარიცხვა/გადარიცხვა ასახულია ------- ბანკის ამონაწერში, რაც შემოწმების დროს წარდგენილია. აღნიშნული თანხის უკან გადარიცხვა და ქალაქი --------- მიერ ორ ტრანშად გადმორიცხვის მიზეზს/საფუძველს წარმოადგენს მიერ დაშვებული ტექნიკური ხარვეზი (ჩარიცხვის წყარო იყო შეცდომით მითითებული), რასაც ადასტურებს ქალაქ ---------- №---------- წერილი. აღნიშნული წერილით დასტურდება, რომ ერთსა და იმავე სამუშაოს შესრულებაზე თანხა ჩარიცხულია ორჯერ, 2019 წლის 15 მაისსა და 21 ივნისს. შემოწმების მიერ კი ორივე ჩარიცხვა დაბეგრილია დღგ-ით. \n\n\nფაქტობრივი გარემოებები:\nსაქმეში არსებული მასალებით დგინდება, რომ შემოსავლების სამსახურის 2022 წლის 4 ოქტომბრის №25274 ბრძანებით ნაწილობრივ დაკმაყოფილდა შპს „----------“ (ს/ნ ----------) საჩივარი. კერძოდ, ბრძანების სარეზოლუციო ნაწილის მიხედვით: „\n1. შპს „----------“ (ს/ნ ----------) საჩივარი დაკმაყოფილდეს ნაწილობრივ;\n2. მე-2 სადავო საკითხთან დაკავშირებით:\nა) გადასახადის გადამხდელს მიეცეს წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს შესაბამისი დოკუმენტაცია/მტკიცებულებები;\nბ) დაევალოს აუდიტის დეპარტამენტს, ამ ბრძანების სარეზოლუციო ნაწილის მე-2 პუნქტის „ა“ ქვეპუნქტით განსაზღვრულ ვადაში შესაბამისი მტკიცებულებების წარმოდგენის შემთხვევაში, დამატებით შეისწავლოს წარმოდგენილი დოკუმენტაცია/მტკიცებულებები და დღგ-ის ჩათვლის მიღებასთან დაკავშირებით კანონმდებლობით დადგენილი შეზღუდვების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება);\n3. მე-3 სადავო საკითხთან დაკავშირებით:\nა) გადასახადის გადამხდელს მიეცეს წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები;\nბ) დაევალოს აუდიტის დეპარტამენტს, ამ ბრძანების სარეზოლუციო ნაწილის მე-3 პუნქტის „ა“ ქვეპუნქტით განსაზღვრულ ვადაში შესაბამისი მტკიცებულებების წარმოდგენის შემთხვევაში, დამატებით შეისწავლოს წარმოდგენილი მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში განახორციელოს საგადასახადო ვალდებულებების კორექტირება (შემცირება);\n4. დანარჩენ ნაწილში საჩივარი არ დაკმაყოფილდეს.“\nშემოსავლების სამსახურის 2022 წლის 4 ოქტომბრის №25274 ბრძანების აღსრულების მიზნით, აუდიტის დეპარტამენტმა გამოსცა 2023 წლის 17 თებერვლის დასკვნა საგადასახადო შემოწმების შედეგების გადაანგარიშებაზე, რომლის თანახმად შემცირებას დაექვემდებარა სულ 2 270 ლარი, მათ შორის, გადასახადი 2 252 ლარი და ჯარიმა 18 ლარი. აღნიშნულზე, გადასახადის გადამხდელს წარედგინა 2023 წლის 22 თებერვლის №038-2 კორექტირებული საგადასახადო მოთხოვნა.\n\n\nსაგადასახადო შემოწმების შედეგების გადაანგარიშების თაობაზე გამოცემული დასკვნის მიხედვით დგინდება შემდეგი:\nგადასახადის გადამხდელის მიერ დამატებით წარმოდგენილი მასალების მიხედვით ირკვევა, რომ შპს „----------“-სთვის მიღებულ ავანსზე გამოწერილია ავანსის საგადასახადო ანგარიშ-ფაქტურა (ავ- ----------), რომელიც შემოწმებით განაშთულია 2021 წლის მარტისა და ივლისის თვეებზე, რომლიდანაც დღგ-ის თანხა 2 252 ლარი კიდევ არის გასანაშთი. აღნიშნული განაშთულია მომსახურების მიმღების მიერ 2022 წლის დეკემბერში. ამასთან, წარმოდგენილი მასალებით ირკვევა, რომ აღნიშნული მომსახურება გაწეულია სრულად, ყოველივე აღნიშნულის გათვალისწინებით განხორციელდა დასაბეგრი ბრუნვის შემცირება, გადამხდელის მიერ სხვა დამატებითი მასალა/მტკიცებულება წარმოდგენილი არ ყოფილა რითაც შესაძლებელი გახდებოდა საგადასახადო ვალდებულებების კორექტირება (შემცირება).\nამასთან, დღგ-ის ჩასათვლელ თანხებთან დაკავშირებით გადამხდელის მიერ სათანადო დოკუმენტაცია არ წარმოდგენილა, შესაბამისად ამ ნაწილში განსაზღვრული ვალდებულებები დარჩა უცვლელი.\n\n\nშემოსავლების სამსახურმა განიხილა წარმოდგენილი საჩივრები და მიიჩნია, რომ გადასახადის გადამხდელის მოთხოვნა უნდა დაკმაყოფილდეს ნაწილობრივ შემდეგ გარემოებათა გამო: \nსაქართველოს საგადასახადო კოდექსის მე-2 მუხლის მე-2 ნაწილის თანახმად, გადასახადებით დაბეგვრისათვის გამოიყენება საგადასახადო ვალდებულების წარმოშობის დღისათვის მოქმედი საქართველოს საგადასახადო კანონმდებლობა.\nშემოსავლების სამსახური მიუთითებს შესაბამის პერიოდში მოქმედ საკანონმდებლო ნორმებზე, კერძოდ:\nსაქართველოს საგადასახადო კოდექსის 160-ე მუხლის „ა“ ქვეპუნქტის მიხედვით, დღგ-ით დაბეგვრის ობიექტია დასაბეგრი ოპერაცია.\nსაქართველოს საგადასახადო კოდექსის 161-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა: \nა) საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა, რომლის დროსაც:\nა.ა) დასაბეგრი ოპერაციის თანხა განისაზღვრება დღგ-ის გადამხდელის მიერ მიღებული ან მისაღები კომპენსაციის თანხის მიხედვით, ხოლო ამ ნაწილის „ა.ბ.დ“ ქვეპუნქტით გათვალისწინებულ შემთხვევაში – მიღებული კომპენსაციის თანხის მიხედვით (გადასახადების, მოსაკრებლებისა და სხვა გადასახდელების ჩათვლით) დღგ-ის ან/და პირგასამტეხლოს გარეშე, გარდა ამ მუხლის მე-2 ნაწილით გათვალისწინებული შემთხვევისა;\nა.ბ) დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი, მაგრამ ა.ბ.დ) არაუგვიანეს მისაწოდებელი საქონლის/გასაწევი მომსახურების საკომპენსაციო თანხის/თანხის ნაწილის გადახდის მომენტისა, თუ თანხის გადახდა ხორციელდება საქონლის მიწოდებამდე/მომსახურების გაწევამდე, გარდა ამ ნაწილის „ა.ბ.ბ“ და „ა.ბ.გ“ ქვეპუნქტებით გათვალისწინებული შემთხვევებისა.\nსაქართველოს საგადასახადო კოდექსის 158-ე მუხლის პირველი ნაწილის თანახმად, დღგ-ით დასაბეგრ პირად (შემდგომ - დასაბეგრი პირი) განიხილება ნებისმიერი პირი, რომელიც ნებისმიერ ადგილზე დამოუკიდებლად ახორციელებს ნებისმიერი სახის ეკონომიკურ საქმიანობას, მიუხედავად ამ საქმიანობის მიზნისა და შედეგისა.\nამავე კოდექის 159-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციებია, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nსაქართველოს საგადასახადო კოდექსის 163-ე მუხლის პირველი და მე-2 ნაწილების თანახმად:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაქართველოს საგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\n● შემოსავლების სამსახური ყურადღებას ამახვილებს გადასახადის გადამხდელის მიერ წარმოდგენილ განმარტებაზე, სადაც მითითებულია, რომ ქ. ------- 2018 წლის 28 დეკემბერს შედგენილია მიღება-ჩაბარების აქტი (27,044.50 ლარი), რომელიც შემოწმების მიერ დაბეგრილია 2019 წლის იანვარში. 2019 წლის იანვარში დარიცხული დღგ-ის თანხა შესამცირებელია, ვინაიდან აღნიშნული მიღება-ჩაბარება ატვირთულია შესყიდვების სააგენტოს ვებგვერდზე (საჯაროა, შემოწმების დროს ინფორმაცია/დოკუმენტაცია აუდიტის დეპარტამენტს მოპოვებული აქვს ამავე ვებ-გვერდზე), რომლითაც დასტურდება, რომ შესრულებული სამუშაოს დასაბეგრ პერიოდს წარმოადგენს 2018 წლის დეკემბრის თვე. გადაანგარიშების პროცესში ქალაქ ---------- დამატებით დააზუსტა შესრულებული სამუშაოს დრო და წერილით (ცნობით) დაადასტურა რომ (შუალედური) სამუშაო განხორციელდა 2018 წლის დეკემბერში. აღნიშნული წერილი თან ერთვის საჩივრებს.\n---------- წერილის თანახმად, ---------- 02.12.2018 წელს გაფორმებული №343 ხელშეკრულების ფარგლებში (----------, 2018 წლის 30 ნოემბერსა და 1 დეკემბერს განვითარებული სტიქიის შედეგად დაზიანებული საცხოვრებელი სახლების სახურავების აღდგენითი სამუშაოები), 2018 წლის 28 დეკემბრის მდგომარეობით შპს „----------“ შუალედურად შეასრულა 27 004,50 ლარის ღირებულების სამუშაოები, რაზედაც გაფორმებულია შესაბამისი მიღება-ჩაბარების (შუალედური) აქტი №1.\nშემოსავლების სამსახური განმარტავს, რომ ვინაიდან ---------- წერილით დასტურდება, რომ 2018 წლის 28 დეკემბრის მდგომარეობით შპს „----------“ შუალედურად შესრულებული აქვს 27 004,50 ლარის ღირებულების სამუშაოები, რომელზეც შედგენილია 2018 წლის 28 დეკემბრის მიღება-ჩაბარების აქტი, აღნიშნული ოპერაციის 2019 წლის იანვრის თვეში დაბეგვრა არამართლზომიერია. \nზემოხსენებული სამართლებრივი ნორმების, ფაქტობრივი გარემოებებისა და გადასახადის გადამხდელის წარმოდგენილი არგუმენტების გათვალისწინებით, შემოსავლების სამსახური მიიჩნევს, რომ შემოსავლების სამსახურის 2022 წლის 4 ოქტომბრის №25274 ბრძანების სრულყოფილად აღსრულების მიზნით, უნდა დაევალოს აუდიტის დეპარტამენტს ---------- 2018 წლის 2 დეკემბერს გაფორმებული ხელშეკრულების ფარგლებში, შპს „-----“ მიერ, 2018 წლის 28 დეკემბრის მდგომარეობით, შესრულებული სამუშაოების სანაცვლოდ მიღებული თანხის 2019 წლის იანვრის თვეში დაბეგვრის საფუძვლით დარიცხული თანხები დაუქვემდებაროს შემცირებას.\n● რაც შეეხება ---------- მიერ 2019 წლის 15 მაისსა და 21 ივნისს ჩარიცხული თანხების დღგ-ით დაბეგვრას, შემოსავლების სამსახური ყურადღებას ამახვილებს აუდიტის დეპარტამენტის მიერ მოწოდებულ ინფორმაციაზე, რომლის თანახმად ---------- 2019 წლის მაისის თვეში გადასახადის გადამხდელს ჩაურიცხა 11 917.45 ლარი, რომელზეც არის ასევე მიღება-ჩაბარების აქტიც და შემოწმებით დღგ-ით დაიბეგრა ამავე თვეში. ხოლო ივნისში შემოწმებით დღგ-ით დაბეგრილი თანხა სრულად წარმოადგენს ამავე თვეში სხვა საწარმოსგან ჩარიცხულ თანხას, რომლის საფუძველია - შესრულებული სამუშაოს ღირებულება. ამასთან, შემოსავლების სამსახური განმარტავს, რომ დავის წარმოების პროცესში არ ყოფილა წარმოდგენილი იმგვარი არგუმენტი/მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს.\nყოველივე ზემოაღნიშნულის გათვალისწინებით, შემოსავლების სამსახური მიიჩნევს, რომ განსახილველი საკითხის ნაწილში შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოებების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს ამ ნაწილში წარმოდგენილი საჩივრების დაკმაყოფილების საფუძველი.\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ :\n\n\n1. შპს „----------“ (ს/ნ ----------) საჩივრები დაკმაყოფილდეს ნაწილობრივ;\n2. შემოსავლების სამსახურის 2022 წლის 4 ოქტომბრის №25274 ბრძანების სრულყოფილად აღსრულების მიზნით, დაევალოს აუდიტის დეპარტამენტს ქალაქ ---------- 2018 წლის 2 დეკემბერს გაფორმებული ხელშეკრულების ფარგლებში, შპს „----------“ მიერ 2018 წლის 28 დეკემბრის მდგომარეობით, შესრულებული სამუშაოების სანაცვლოდ მიღებული თანხის 2019 წლის იანვრის თვეში დაბეგვრის საფუძვლით დარიცხული თანხები დაუქვემდებაროს შემცირებას;\n3. დანარჩენ ნაწილში საჩივრები არ დაკმაყოფილდეს;\n4. აღნიშნული ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. №16) ან სასამართლოში (მის.: ქ. ქუთაისი, ვიქტორ კუპრაძის ქ. №11), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაქონლის მიწოდება/მომსახურების გაწევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n42\n\nდოკუმენტის დათვალიერება\n\ninfohub@rs.ge",
    "title": "Document 2a6c3c10-732f-4edc-80ac-fb964ddcdcf3"
  }
}