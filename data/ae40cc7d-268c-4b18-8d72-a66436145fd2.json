{
  "id": "ae40cc7d-268c-4b18-8d72-a66436145fd2",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება № 25507/2/2025\n02 ოქტომბერი 2025\nდოკუმენტის #:\n25507/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n02 ოქტომბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ით დასაბეგრი პირი, დღგ-ით დასაბეგრი ოპერაციები, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\n№ 25507/2/2025\n02 ოქტომბერი 2025\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „------“ (ს/ნ -----) \nმოპასუხე:  აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 12.09.2025 წელს განიხილა და მიიღო გადაწყვეტილება შპს --------23.07.2025 წელს რეგისტრირებულ საჩივარზე (რეგისტრაციის №25507/2/2025).\nდავის საგანი:\n1. შემოწმების შედეგად დღგ-ში განსაზღვრული საგადასახადო ვალდებულებების სისწორე;\n2. სანქციისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე.\n\n\nგასაჩივრებული გადაწყვეტილება:\n1. აუდიტის დეპარტამენტის 2025 წლის 29 მაისის №001-82 საგადასახადო მოთხოვნა;\n2. შემოსავლების სამსახურის 11.07.2025 წლის №15791 ბრძანება.\n\n\nდარიცხული თანხა: 131 475,87 ლარი.\nმათ შორის:\nდღგ - 76 102,03\nჯარიმა - 41 995,50\nსაურავი - 13 378,34\n\n\nპროცედურული გარემოებები\nშესამოწმებელ პერიოდში გადასახადის გადამხდელის საქმიანობაა დიზაინერული ტანსაცმლის წარმოება და რეალიზაცია. აქვს მაღაზიები ქალაქ ----. წარმოებისთვის საჭირო მასალის შეძენებს ახდენს ადგილობრივად.\nშემოსავლების სამსახურის აუდიტის დეპარტამენტის მიერ ჩატარდა გადასახადის გადამხდელის საქმიანობის გასვლითი საგადასახადო შემოწმება 2022 წლის პირველი იანვრიდან 2025 წლის პირველ მარტამდე საანგარიშო პერიოდის საკონტროლო-სალარო აპარატითა და პოსტერმინალით განხორციელებული ანგარიშსწორებისას მიღებული თანხების დღგ-ის დეკლარაციაში ასახვის სისწორის მიზნით. საგადასახადო შემოწმების შედეგები აისახა 2025 წლის 22 მაისის საგადასახადო შემოწმების აქტში, რის საფუძველზეც გამოიცა 2025 წლის 29 მაისის №10981 ბრძანება და ამავე თარიღის №001-82 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 11.07.2025 წლის №15791 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nსადავო საკითხები:\n1. შემოწმების შედეგად დღგ-ში განსაზღვრული საგადასახადო ვალდებულებების სისწორე\nფაქტების აღწერა\nგადასახადის გადამხდელს არ აქვს ბუღალტრული პროგრამა, იყენებდა ------- ბანკის, ----- ბანკის და ----- ბანკის ტერმინალებს. შემოსავალი უფიქსირდება ძირითადად საკონტროლოსალარო აპარატით, ტერმინალით და საბანკო ჩარიცხვებით. შესამოწმებელი პერიოდის დეკლარირებული დასაბეგრი ბრუნვაა 470 596 ლარი, სალაროში მიღებული შემოსავალი 272 594 ლარი, ხოლო ტერმინალით მიღებული შემოსავალი 660 729 ლარი. \nსაბანკო ამონაწერების მიხედვით ტერმინალის შემოსავალი იყო სულ 806 073 ლარი. გადასახადის გადამხდელმა წარმოადგინა 49 467 ლარის უკან დაბრუნებული ქვითრები. საკონტროლო-სალარო აპარატის, საბანკო ამონაწერის და ტერმინალის მიხედვით დაჯამდა შემოსავალი და გათვალისწინებულ იქნა უკან დაბრუნებული ქვითრები.\nაღნიშნულიდან გამომდინარე, დასაბეგრმა ბრუნვამ შეადგინა 893 412 ლარი, რომელიც გადანაწილდა პერიოდების შესაბამისად. გადასახადის გადამხდელს დაერიცხა დღგ და შეეფარდა ჯარიმა საგადასახადო კოდექსის 275-ე მუხლის შესაბამისად.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 136-ე მუხლის მე-3 ნაწილზე, 158-ე მუხლის პირველ ნაწილზე, 159-ე მუხლის პირველი ნაწილის „ა“ და „ბ“ ქვეპუნქტებზე, 163-ე მუხლის პირველ და მე-2 ნაწილებზე, 164-ე მუხლის პირველ ნაწილზე, 168-ე მუხლის პირველ ნაწილზე, 43-ე მუხლის მე-4 ნაწილზე და დადგენილი ფაქტობრივი გარემოებების გათვალისწინებით, მიიჩნევს, რომ მომჩივნის საგადასახადო ვალდებულებები განსაზღვრულია მართლზომიერად, ამდენად, წარმოდგენილი საჩივარი დაუსაბუთებელია და არ არსებობს მისი დაკმაყოფილების სამართლებრივი საფუძველი.\n\n\nმომჩივნის არგუმენტაცია\nარ ეთანხმება დღგ-ით დასაბეგრი ბრუნვის გაანგარიშებას, ვინაიდან შესამოწმებელ პერიოდში ტერმინალით მიღებული შემოსავალი (ამონაგები) შეადგენს - 660 728,84 ლარს, სალაროს აპარატში დაფიქსირებული შემოსავალი (ამონაგები) შეადგენს - 272 309,24 ლარს, (საჩივარს თან ერთვის სალარო აპარატის დეტალური დანართი) ასევე გამოწერილია ელექტრონული სასაქონლო ზედნადებები და ანგარიშ-ფაქტურები, მიღებულია შემოსავალი (ამონაგები) - 25 025,8 ლარი, უკან დაბრუნებული თანხა შეადგენს - 49 467,0 ლარს (აღნიშნული თანხა შემოწმებას აქტშიც აქვს დაფიქსირებული) აღნიშნულის გათვალისწინებით სულ ამონაგები შეადგენს - 908 596,88 ლარს, აქედან გამომდინარე შესამოწმებელ პერიოდში დღგ-ის დასაბეგრი ბრუნვა შეადგენს (908596,88/1,18) =769 997,35 ლარს, საწარმოს მიერ დეკლარირებული ბრუნვა განსაზღვრულია - 470 596,0 ლარით, ე.ი. შემცირებული დასაბეგრი ბრუნვა უნდა განსაზღვრულიყო - (769997,35 – 470596) = 299 401,35 ლარით, ნაცვლად შემოწმების აქტში დაფიქსირებული - 425 237 ლარისა, ასევე შემოწმების აქტში დამატებით დარიცხული დღგ-ის თანხა უნდა განსაზღვრულიყო (299 401,35X18%) = 53 892,24 ლარით, ნაცვლად 76 543,0 ლარისა, აქედან გამომდინარე გადასაანგარიშებელია შემოწმების აქტით დარიცხული დღგ-ს თანხები.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების თანახმად, დღგით დასაბეგრი ოპერაციებია დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა.\nსაგადასახადო კოდექსის 163-ე მუხლის პირველი ნაწილის შესაბამისად, საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული. \nსაგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nდადგენილია, რომ გადასახადის გადამხდელის საქმიანობის სფეროს წარმოადგენდა დიზაინერული ტანსაცმლის წარმოება და რეალიზაცია. შემოსავალს აფიქსირებდა ძირითადად საკონტროლო-სალარო აპარატით, პოსტერმინალით და საბანკო ჩარიცხვებით. შემოწმების პროცესში დაჯამდა საკონტროლოსალარო აპარატის, საბანკო ამონაწერების და ტერმინალის მიხედვით მიღებული შემოსავლები და გათვალისწინებულ იქნა უკან დაბრუნებული ქვითრები.\nმომჩივანმა საჩივრის ზეპირ განხილვაზე განაცხადა, რომ არ ასაჩივრებს დარიცხვას, ამასთან ითხოვა საგადასახადო კოდექსის 269-ე მუხლის მე-7 ნაწილის საფუძველზე საგადასახადო მოთხოვნაში ასახული სანქციისგან გათავისუფლება. \nყოველივე ზემოაღნიშნულიდან გამომდინარე, საბჭო მიიჩნევს, რომ გადასახადის გადამხდელის საგადასახადო ვალდებულებები განსაზღვრულია კანონშესაბამისად და არ არსებობს მისი ამ ნაწილში გაუქმების და მომჩივნის მოთხოვნის დაკმაყოფილების საფუძველი.\n\n\n2. სანქციისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე\nფაქტების აღწერა\nაუდიტის დეპარტამენტის 2025 წლის 29 მაისის №001-82 საგადასახადო მოთხოვნის მიხედვით, მომჩივანს შეეფარდა ჯარიმა - 41 995,50 ლარის ოდენობით და დაეკისრა საურავი - 13 378,34 ლარი.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საქართველოს საგადასახადო კოდექსის 43-ე მუხლის მე-4 ნაწილზე, 269-ე მუხლის პირველ ნაწილზე, 270-ე მუხლის პირველ ნაწილზე, 272-ე მუხლის პირველ ნაწილზე, საქართველოს საგადასახადო კოდექსის 275-ე მუხლზე, 269-ე მუხლის მე-7 ნაწილზე და განმარტავს, რომ გადასახადის გადამხდელის კეთილსინდისიერება უკავშირდება მის მიერ დაშვებულ შეცდომას, გადამხდელი კეთილსინდისიერია იმ შემთხვევაში თუ სამართალდარღვევა გამოწვეულია მის მიერ დაშვებული შეცდომით (არცოდნით). კეთილსინდისიერება გულისხმობს პირის სუბიექტურ დამოკიდებულებას მის მიერ ჩადენილი ქმედებისადმი. საგადასახადო კოდექსის 269-ე მუხლის მე-7 ნაწილის მიზანია საგადასახადო პასუხისმგებლობისგან გაათავისუფლოს პირი, რომელიც სამართლებრივი შეცდომის არეალში მოქმედებდა, რადგან სამართლებრივი შეცდომის დროს პირი არასწორად აფასებს ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს.\nშემოსავლების სამსახური მიუთითებს ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად განსაზღვრული სანქციის მიმართ შემოსავლების სამსახურს მიზანშეწონილად არ მიაჩნია საგადასახადო კოდექსის 269-ე მუხლის მე-7 ნაწილის გამოყენება. ამდენად, გადასახადის გადამხდელის საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცი\nკომპანიის მიერ დღგ-ით დასაბეგრი ბრუნვების განსაზღვრა ხდებოდა სალარო აპარატში ამორტყმული ჩეკების და პოსტერმინალში დაფიქსირებული თანხების მიხედვით, მაგრამ ტერმინალით მიღებული თანხების გაანგარიშება ხდებოდა პოსტერმინალში ასახული თანხებით, მაგრამ აღება ხდებოდა RS.GE პორტალზე არსებული მონაცემებით, ხოლო ტერმინალის მონაცემები RS.GE პორტალზე არასრულად აღირიცხებოდა, კომპანიის ბუღალტერი დღგ-ით დასაბეგრი ბრუნვის გაანგარიშებისას ხელმძღვანელობდა RS.GE პორტალზე ტერმინალის მონაცემებით (RS.GE პორტალზე ტერმინალის მონაცემები თან ერთვის საჩივარს). აქედან გამომდინარე ბუღალტრის არაკვალიფიციურობის გამო გამოწვეული იქნა ის შეცდომები რაზეც აუდიტის დეპარტამენტმა მოახდინა დამატებით გადასახადების დარიცხვა, აქედან გამომდინარე დღგ-ის გაანგარიშებისას დაშვებული დარღვევები არ ყოფილა წინასწარ განზრახვით ჩადენილი, არამედ ეს იყო არაკვალიფიციურობის გამო დაშვებული შეცდომა, რის გამოც დავების საბჭოს თხოვს, რომ გამოიყენოს თავისი უფლება და სსკ-ის 269-ე მუხლის მე-7 ნაწილის თანახმად გაუუქმდეს დამატებით დარიცხული ჯარიმის თანხა. \n\n\nდავების განხილვის სამსახურის რეკომენდაცია\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nსაჩივარში აღნიშნულია, რომ კომპანიის მიერ დღგ-ს დასაბეგრი ბრუნვების განსაზღვრა ხდებოდა სალარო აპარატში ამორტყმული ჩეკების და პოსტერმინალში დაფიქსირებული თანხების მიხედვით, ტერმინალით მიღებული თანხების გაანგარიშება ხდებოდა პოსტერმინალში ასახული თანხებით, მაგრამ აღება ხდებოდა RS.GE პორტალზე არსებული მონაცემებით, ხოლო ტერმინალის მონაცემები RS.GE პორტალზე არასრულად აღირიცხებოდა, კომპანიის ბუღალტერი დღგ-ს დასაბეგრი ბრუნვის გაანგარიშებისას ხელმძღვანელობდა RS.GE პორტალზე ტერმინალის მონაცემებით (RS.GE პორტალზე ტერმინალის მონაცემები თან ერთვის საჩივარს), აქედან გამომდინარე ბუღალტრის არაკვალიფიციურობის გამო გამოწვეული იქნა ის შეცდომები რაზეც აუდიტის დეპარტამენტმა მოახდინა დამატებით გადასახადების დარიცხვა, აქედან გამომდინარე დღგ-ს გაანგარიშებისას დაშვებული დარღვევები არ ყოფილა წინასწარ განზრახვით ჩადენილი, არამედ ეს იყო არაკვალიფიციურობის გამო დაშვებული შეცდომა. \nმოპასუხე ორგანოს წარმომადგენელმა, საბჭოს სხდომაზე საკითხის ზეპირ განხილვაზე დაადასტურა, რომ ბუღალტერი ადეკლარირებდა ტერმინალიდან RS.GE პორტალზე დაფიქსირებულ მონაცემებს.\nსაბჭო ითვალისწინებს იმ გარემოებას, რომ მომჩივანს დეკლარირებული ჰქონდა ზუსტად ის მონაცემი, რა მონაცემებიც ფიქსირდებოდა RS.GE პორტალზე, აღნიშნულის გათვალისწინებით, მიაჩნია, რომ მოცემულ შემთხვევაში სამართალდარღვევა გამოწვეულია გადასახადის გადამხდელის შეცდომით და შესაბამისად, მომჩივანი, საგადასახადო კოდექსის 269-ე მუხლის მე-7 ნაწილის საფუძველზე, უნდა გათავისუფლდეს საგადასახადო დეკლარაციაში გადასახადის თანხის შემცირებისთვის საგადასახადო კოდექსის 275-ე მუხლის მიხედვით დაკისრებული ჯარიმისგან.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. მომჩივანი, საგადასახადო კოდექსის 269-ე მუხლის მე-7 ნაწილის საფუძველზე, გათავისუფლდეს 29.05.2025 წლის №001-82 საგადასახადო მოთხოვნაში ასახული საგადასახადო დეკლარაციაში გადასახადის თანხის შემცირებისთვის საგადასახადო კოდექსის 275-ე მუხლის შესაბამისად დაკისრებული ჯარიმისგან;\n3. დაევალოს აუდიტის დეპარტამენტს, ამ გადაწყვეტილების სარეზოლუციო ნაწილის მე-2 პუნქტის გათვალისწინებით, განახორციელოს გადასახადის გადამხდელის პირადი აღრიცხვის ბარათზე შესაბამისი კორექტირება (შემცირება);\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსაგადასახადო დეკლარაციაში/გაანგარიშებაში გადასახადის შემცირება\nკეთილსინდისიერება\nსაქონლის მიწოდება/მომსახურების გაწევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n38\n\nდოკუმენტის დათვალიერება\n\ninfohub@rs.ge",
    "title": "Document ae40cc7d-268c-4b18-8d72-a66436145fd2"
  }
}