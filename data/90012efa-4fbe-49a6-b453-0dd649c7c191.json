{
  "id": "90012efa-4fbe-49a6-b453-0dd649c7c191",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19500/2/2023\n28 ივლისი 2023\nდოკუმენტის #:\n19500/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n27 ივლისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, განაწილებული მოგება, დივიდენდების დაბეგვრა გადახდის წყაროსთან, გადახდის წყაროსთან გადასახადის დაკავების წესი, დღგ-ით დასაბეგრი ოპერაციები\nჩამოტვირთვა\nგაზიარება\n№19500/2/2023 \n27 ივლისი 2023\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 22.06.2023 წელს განიხილა და მიიღო გადაწყვეტილება შპს „----------“-ის 25.04.2023 წელს რეგისტრირებულ საჩივარზე (რეგისტრაციის №19500/2/2023).\n\n\nდავის საგანი: \n1. საგადასახადო ვალდებულების განსაზღვრა არაპირდაპირ მეთოდით და მის საფუძველზე განსაზღვრული ფასნამატი;\n2. დაკისრებული სანქციებისგან გათავისუფლება.\n\n\nგასაჩივრებული გადაწყვეტილება: \n1. აუდიტის დეპარტამენტის 19.10.2022 წლის №040-15 საგადასახადო მოთხოვნა;\n2. აუდიტის დეპარტამენტის 19.10.2022 წლის №26527 ბრძანება;\n3. შემოსავლების სამსახურის 6.04.2023 წლის №7517 ბრძანება.\n\n\nდარიცხული თანხა: 279 381 ლარი. \nმათ შორის:\nგადასახადი - 172 050 \nდღგ - 63 905\nმოგების გადასახადი - 85 725\nსაშემოსავლო გადასახადი - 22 420\nჯარიმა - 85 817 \nსაურავი - 21 514\n\n\nპროცედურული გარემოებები: \nგადასახადის გადამხდელის საქმიანობაა რკინა-კავეულის, საღებავებისა და მინის შეძენა-რეალიზაცია.\nშემოსავლების სამსახურის აუდიტის დეპარტამენტის 18.04.2022 წლის №9793 და 23.09.2022 წლის №24464 ბრძანებების საფუძველზე ჩატარდა მომჩივნის საქმიანობის 1.01.2019-1.08.2022 წ.წ. საანგარიშო პერიოდების კამერალური საგადასახადო შემოწმება. შემოწმების შედეგები აისახა 30.09.2022 წლის საგადასახადო შემოწმების აქტში, რომლის საფუძველზე გამოიცა აუდიტის დეპარტამენტის 19.10.2022 წლის №26527 ბრძანება და ამავე თარიღის №040-15 საგადასახადო მოთხოვნა.\nაღნიშნული აქტები გასაჩივრდა შემოსავლების სამსახურში, რომლის 6.04.2023 წლის №7517 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანასთა სამინისტროსთან არსებულ დავების განხილვის საბჭოში.\n\n\n1. საგადასახადო ვალდებულების განსაზღვრა არაპირდაპირ მეთოდით და მის საფუძველზე განსაზღვრული ფასნამატი \nფაქტების აღწერა/დარიცხვის საფუძვლები\nშესამოწმებელ პერიოდში საწარმო აღრიცხვას ახორციელებს ბუღალტრულ პროგრამა სუპერფინში და აღრიცხვით უფიქსირდება სმფ-ების მზარდი ნაშთი. საგადასახადო კოდექსის 73-ე მუხლის საფუძველზე განისაზღვრა დღგ-ით დასაბეგრი (18%-იანი) და გათავისუფლებული ბრუნვები და შესაბამისი პერიოდების მიხედვით დაკორექტირდა დეკლარირებული ბრუნვა. შედეგად, გადამხდელს დაერიცხა დღგ და დაეკისრა ჯარიმა საგადასახადო კოდექსის 275-ე მუხლით.\nგადამხდელს საგადასახადო მონიტორინგის დეპარტამენტის 18.07.2022 წლის ბრძანების საფუძველზე ჩაუტარდა სმფ-ების ინვენტარიზაცია, რომლის შედეგად მას ფაქტობრივად უფიქსირდებოდა 15 594 ლარის თვითღირებულების საქონელი, ხოლო იმავე პერიოდში სმფ-ების ბუღალტრულმა ნაშთი შეადგინა 402 353 ლარი. ინვენტარიზაციით დადგენილი ნაშთის გათვალისწინებით გაანგარიშდა რეალიზებული პროდუქციის თვითღირებულება. სხვაობა ჩაითვალა საცალოდ რეალიზებულად, რაზეც გავრცელდა ინვენტარიზაციის მასალების მიხედვით გაანგარიშებული ფასნამატი (10%), ხოლო ბრუნვა გადანაწილდა დეკლარირებული ბრუნვის პროპორციულად.\nშემოწმებით გაანგარიშებულ და დეკლარირებულ შემოსავლებს შორის სხვაობა დღგ-ის ჩათვლით გადამხდელის მიერ წარმოდგენილი პოზიციის გათვალისწინებით, შესამოწმებელი პერიოდის ბოლოს ჩაითვალა საწარმოს დამფუძნებელზე გაცემულ დივიდენდად. შედეგად, საგადასახადო კოდექსის 981, 130-ე და 154-ე მუხლების საფუძველზე გადამხდელს დაერიცხა საშემოსავლო და მოგების გადასახადები და დაეკისრა ჯარიმა საგადასახადო კოდექსის 275-ე მუხლის მიხედვით.\n\n\nშემოსავლების სამსახურის გადაწყვეტილების შინაარსი \nშემოსავლების სამსახურმა იხელმძღვანელა საგადასახადო კოდექსის 302-ე მუხლის მე-2 და მე-6 ნაწილებით, 136-ე მუხლის მე-3 ნაწილით, 49-ე მუხლის პირველი ნაწილის „ე“ ქვეპუნქტით, 61-ე მუხლის მე-3 ნაწილით, 73-ე მუხლის მე-5 ნაწილის „ა“ ქვეპუნქტით, მე-2 მუხლის მე-2 ნაწილით, 2021 წლის 1 იანვრამდე მოქმედი საგადასახადო კოდექსის 161-ე მუხლის პირველი ნაწილის „ა“ ქვეპუნქტით, ამავე კოდექსის 159-ე მუხლის პირველი ნაწილის „ა“ ქვეპუნქტით, საგადასახადო კოდექსის 73-ე მუხლის მე-4 ნაწილით და მე-9 ნაწილის „ბ“ ქვეპუნქტით, მე-8 მუხლის მე-12 ნაწილით, 97-ე მუხლის პირველი ნაწილის „ა“ ქვეპუნქტით, 981 მუხლის პირველი ნაწილით, 130-ე მუხლის პირველი ნაწილით, 154-ე მუხლის პირველი ნაწილის „ზ“ ქვეპუნქტით, 491 მუხლით, 43-ე მუხლის მე-4 ნაწილით და განმარტა, რომ ვინაიდან, გადასახადის გადამხდელს არასრულყოფილად ჰქონდა ნაწარმოები ბუღალტრული აღრიცხვა და სააღრიცხვო დოკუმენტაციით შეუძლებელი იყო დაბეგვრის ობიექტის დადგენა, შემოწმებით მართლზომიერად განხორციელდა გადასახადის გადამხდელის საგადასახადო ვალდებულებების განსაზღვრა არაპირდაპირი მეთოდის გამოყენებით. ამასთან, ინვენტარიზაციით გამოვლენილი ნაშთის სხვაობის საცალოდ რეალიზებულად განხილვა და ინვენტარიზაციით დადგენილი ფასნამატის გავრცელება შესაბამისობაშია კანონმდებლობის მოთხოვნებთან. ასევე, შემოწმებით გაანგარიშებულ და დეკლარირებულ შემოსავლებს შორის სხვაობა ოპერაციის შინაარსის და გადამხდელის მიერ წარმოდგენილი პოზიციის გათვალისწინებით, წარმოადგენს დამფუძნებელზე გაცემულ დივიდენდს და მისი დაბეგვრა საშემოსავლო/მოგების გადასახადებით მართებულია. მომჩივანმა წარდგენილ საჩივარში ვერ მიუთითა ფაქტობრივ და სამართლებრივ გარემოებებზე თუ რა ნაწილში იქნა საგადასახადო ვალდებულებები განსაზღვრული არამართლზომიერად და დავის წარმოების პროცესშიც არ ჰქონდა წარდგენილი სათანადო არგუმენტები/მტკიცებულებები, რომლებიც შეცვლიდა საგადასახადო შემოწმების აქტით დადგენილ ფაქტობრივ გარემოებებს.\nზემოაღნიშნული სამართლებრივი ნორმების, საქმეში არსებული მასალებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ შემოწმებით საგადასახადო ვალდებულებები განსაზღვრულია მართლზომიერად, ხოლო წარმოდგენილი საჩივარი დაუსაბუთებელია და არ არსებობს მისი დაკმაყოფილების სამართლებრივი საფუძველი.\n\n\nმომჩივნის არგუმენტაცია \nმომჩივანი ახორციელებს უკრაინული წარმოების კუთსახეხის (ე.წ ბალგალკის) პირების შეძენას საბითუმო მომწოდებელთან და მისი შემდგომი რეალიზაციას, ძირითადად „----------“ ბაზრობაზე და მის მიმდებარე ტერიტორიაზე. კომპანიას არ აქვს არც საკუთრებაში და არც იჯარით აღებული სასაწყობე ფართი, რაც განპირობებულია კომპანიის არასახარბიელო ფინანსური მდგომარეობით. კომპანიის წარმომადგენელი წინასწარ შეკვეთებს იღებდა ბაზრობაზე განთავსებული ობიექტებიდან და შეკვეთების მიხედვით უზრუნველყოფდა მათთვის სასურველი ზომის და დანიშნულების ბალგარკის პირის მიწოდებას. სასაწყობე ფართად კომპანია იყენებდა საოჯახო ფარეხს.\nმომჩივანს ჰქონდა ბუღალტრული წარმოება ელექტრონულად აწყობილი სპეციალურ ბუღალტრულ პროგრამაში, რას მიუთითებს მასზე, რომ წინასწარ განზრახული ქმედება, რომ სახელმწიფო ბიუჯეტისათვის გადასახადები დაემალა კომპანიის ხელმძღვანელობას, არასდროს მიზანი არ ყოფილა და ამ პირობებში შესაბამისად ვერც იქნებოდა.\nდარიცხვის დიდი ნაწილი გამოწვეულია კოვიდპანდემიის დროს შექმნილი რთული სიტუაციით. აღნიშნულით ისარგებლეს გადამხდელის კლიენტებმა და წაღებულ პროდუქციაზე თანხის მიწოდება, გაკოტრების, რთული ფინანსური მდგომარეობის და სხვადასხვა მიზეზებით დღემდე არ განუხორციელებიათ. პროდუქცია გასულია კომპანიიდან და თანხა არც სალაროში და არც საბანკო ანგარიშზე შესული არ არის. აღნიშნული თანხების 90%-ზე მეტი დღემდე აუნაზღაურებელია. \nარ იცოდა, რომ წაღებულ საქონელზე მიუხედავად თანხების მიუღებლობისა, უნდა დაებეგრა პროდუქციის მიწოდება გადასახადებით. არ ეთანხმება 10 %-იანი მარჟას და განმარტავს, რომ პროდუქციის თხუთმეტი სახეობიდან უმეტესობის რეალიზაციას ახდენს 5-7 %-იანი მარჟით. შესაბამისად, ნაცვლად 10%-ისა, პროდუქციის გარკვეულ სახეობებზე გავრცელდეს 5%-იანი მარჟა.\nკომპანიიდან წაღებულია ხანდაზმული პერიოდის (2019 წელი) წინა პერიოდის (რამდენიმე წლის) პროგრამა, რისი უფლებაც საგადასახადო ორგანოს არ ჰქონდა. მოქმედი საგადასახადო კანონმდებლობით. ბუღალტრულ პროგრამაში, სასაქონლო-მატერიალური მარაგების ნაშთი (2018 წლის საწყისი და საბოლოო) გარკვეული ობიექტური მიზეზებით, შეცდომით აღმოჩნდა დაფიქსირებული, რამაც თავისთავად გავლენა იქონია 2019 წლის საწყის ნაშთზე და ყოველ მომდევნო საგადასახადო წელზე შემოწმებისას.\nმომჩივნის განმარტებით, კუთხსახეხის პირები, არის ---------- წარმოების. ამ ბრენდის პროდუქცია არის შედარებით დაბალხარისხიანი, შესაბამისად ფასიც და მომგებიანობის მარჟაც ძალიან დაბალი აქვს. ასევე ხშირია წუნდებული პროდუქციაც, რომელსაც მყიდველი უკან აბრუნებს, ხოლო მომწოდებელთან უკან დაბრუნება ვერ ხერხდება, რადგან შედარებით მცირე კლიენტად ითვლება და მომწოდებელს მსგავსი პირობებით ურთიერთობა არ აწყობს. მომჩივანი კი იძულებულია წუნდებული პროდუქცია გაცვალოს ახალ სხვა პროდუქციაში.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 136-ე მუხლის მე-3 ნაწილის მიხედვით, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nამავე კოდექსის 49-ე მუხლის პირველი ნაწილის „ე“ ქვეპუნქტის თანახმად, ამ კოდექსის დებულებათა გათვალისწინებით საგადასახადო ორგანოებს თავიანთი კომპეტენციის ფარგლებში და საქართველოს კანონმდებლობით დადგენილი წესით უფლება აქვთ, დამოუკიდებლად განსაზღვრონ გადასახადის გადამხდელის საგადასახადო ვალდებულების მოცულობა საგადასახადო ორგანოში არსებული ინფორმაციით (მათ შორის, გადასახადის გადამხდელის დანახარჯების შესახებ) ან შედარების მეთოდით – სხვა ამგვარი გადასახადის გადამხდელების შესახებ ინფორმაციის ანალიზის საფუძველზე, თუ გადასახადის გადამხდელი არ წარადგენს საგადასახადო კონტროლის განსახორციელებლად საჭირო სააღრიცხვო დოკუმენტაციას ან დადგენილი წესის დარღვევით აწარმოებს ბუღალტერიას, აგრეთვე ამ კოდექსით გათვალისწინებულ სხვა შემთხვევებში.\nსაგადასახადო კოდექსის 61-ე მუხლის მე-3 ნაწილზე დაყრდნობით, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\nსაგადასახადო კოდექსის კოდექსის 73-ე მუხლის მე-5 ნაწილის „ა“ ქვეპუნქტის მიხედვით, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე), თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\n01.01.2021 წლამდე მოქმედი საგადასახადო კოდექსის 159-ე მუხლის პირველი ნაწილის „ა“და „ბ“ ქვეპუნქტების თანახმად, დღგ-ით დასაბეგრი ოპერაციებია:\nა) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება;\nბ) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ მომსახურების გაწევა.\nსაგადასახადო კოდექსის მე-8 მუხლის მე-12 ნაწილის მიხედვით, დივიდენდი არის აქციონერის/მოწილის მიერ აქციებიდან ან უფლებებიდან (წილებიდან) მიღებული (მათ შორის, პრივილეგირებული აქციებიდან პროცენტის სახით მიღებული) ნებისმიერი შემოსავალი, რომელიც მიიღება მოგების განაწილების შედეგად და რომელსაც იურიდიული პირი უნაწილებს აქციონერებს/მოწილეებს, კაპიტალში მათი კუთვნილი აქციების/უფლებების პროპორციულად ან პროპორციის დაცვის გარეშე.\nშესაბამის პერიოდში მოქმედი საგადასახადო კოდექსისკოდექსის 97-ე მუხლის პირველი ნაწილის „ა“ ქვეპუნქტით რეზიდენტი საწარმოს (გარდა ამ მუხლის მე-2 და მე-8−9 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია განაწილებული მოგება.\nსაგადასახადო კოდექსის 981 მუხლის პირველი ნაწილის შესაბამისად, განაწილებული მოგება არის მოგება, რომელიც საწარმოს მიერ მის პარტნიორზე დივიდენდის სახით, ფულადი ან არაფულადი ფორმით ნაწილდება.\nსაგადასახადოკოდექსის 130-ე მუხლის პირველი ნაწილის მიხედვით, რეზიდენტი საწარმოს მიერ ფიზიკური პირისთვის, არასამეწარმეო (არაკომერციული) იურიდიული პირისთვის ან არარეზიდენტი საწარმოსთვის გადახდილი დივიდენდები იბეგრება გადახდის წყაროსთან გადასახდელი თანხის 5- პროცენტიანი განაკვეთით.\nსაგადასახადო კოდექსის 154-ე მუხლის პირველი ნაწილის „ზ“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რეზიდენტი საწარმო, რომელიც პირს უხდის დივიდენდს.\nსაგადასახადო კოდექსის 491 მუხლის მიხედვით: \n1. საგადასახადო ორგანო უფლებამოსილია განახორციელოს ზოგადი ანალიტიკური პროცედურები.\n2. ზოგადი ანალიტიკური პროცედურები გულისხმობს პირის შესახებ ინფორმაციის შეკრებას, ანალიზს და ამ ანალიზის საფუძველზე გადასახადების ადმინისტრირების ღონისძიებების დაგეგმვასა და ოპტიმიზაციას, მათ შორის, გადასახადით დასაბეგრი ობიექტის თაობაზე ინფორმაციის შეგროვებასა და ანალიზს, ასევე, საგადასახადო დავალიანებისა და ზედმეტობის წარმოშობის მიზეზების შესწავლას.\nსაგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nსაგადასახადო შემოწმების აქტის თანახმად, მონიტორინგის დეპარტამენტის 18.07.2022 წლის ბრძანებით ჩატარებული სმფ-ების ინვენტარიზაციის შედეგად, მომჩივანს ფაქტობრივად უფიქსირდებოდა 15 594 ლარის თვითღირებულების საქონელი, ხოლო იმავე პერიოდში სმფ-ების ბუღალტრულმა ნაშთი შეადგენდა 402 353 ლარი. შესაბამისად გაანგარიშდა რეალიზებული პროდუქციის თვითღირებულება. ინვენტარიზაციით გამოვლენილი ნაშთის სხვაობა ჩაითვალა საცალოდ რეალიზებულად, რაზეც გავრცელდა ინვენტარიზაციის მასალების მიხედვით გაანგარიშებული ფასნამატი (10%) და ბრუნვა გადანაწილდა დეკლარირებული ბრუნვის პროპორციულად. შემოწმებით გაანგარიშებულ და დეკლარირებულ შემოსავლებს შორის სხვაობა დღგ-ის ჩათვლით გადამხდელის მიერ წარმოდგენილი პოზიციის გათვალისწინებით, შესამოწმებელი პერიოდის ბოლოს ჩაითვალა საწარმოს დამფუძნებელზე გაცემულ დივიდენდად.\nზემოთხსენებულ ნორმებსა და მხარეთა არგუმენტებზე დაყრდნობით, გადასახადის გადამხდელის საგადასახადო ვალდებულების არაპირდაპირი მეთოდით განსაზღვრა საბჭოს მართებულად მიაჩნია. ასევე მართებულია ინვენტარიზაციით გამოვლენილი ნაშთის სხვაობის საცალო რეალიზაციად განხილვა და ინვენტარიზაციით დადგენილი ფასნამატის გავრცელება, ისევე როგორც გადამხდელის პოზიციის და ოპერაციის შინაარსის გათვალისწინებით, შემოწმებით გაანგარიშებულ და დეკლარირებულ შემოსავლებს შორის სხვაობის დამფუძნებელზე გაცემულ დივიდენდად მიჩნევა და საშემოსავლო/მოგების გადასახადით დაბეგვრა.\nსადავო საკითხზე მომჩივნის მიერ წარმოდგენილი არგუმენტაცია არა არსებითია, ვერ შეცვლის შემოწმებით დადგენილ გარემოებებს და ვერ გახდება შემოსავლების სამსახურის მიერ მიღებული გადაწყვეტილებისგან განსხვავებული გადაწყვეტილების მიღების საფუძველი.\nამგვარად, საბჭო მიიჩნევს, რომ შემოწმებით მართებულად განისაზღვრა მომჩივნის საგადასახადო ვალდებულებები, საჩივარი დაუსაბუთებელია და არ არსებობს მისი დაკმაყოფილების საფუძველი.\n\n\n2. დაკისრებული სანქციებისგან გათავისუფლება \nფაქტების აღწერა/დარიცხვის საფუძვლები\n19.10.2022 წლის №040-15 საგადასახადო მოთხოვნის საფუძველზე გადასახადის გადამხდელს გადასახდელად განესაზღვრა სულ 279 381 ლარი, მათ შორის გადასახადი 172 050 ლარი, ჯარიმა 85 817 ლარი და საურავი 21 514 ლარი.\n\n\nშემოსავლების სამსახურის გადაწყვეტილების შინაარსი \nშემოსავლების სამსახურმა იხელმძღვანელა საგადასახადო კოდექსის 43-ე მუხლის მე-4 ნაწილით, 269-ე მუხლის პირველი ნაწილით, 270-ე მუხლის პირველი და მე-2 ნაწილებით, 272-ე მუხლის პირველი ნაწილით, 275-ე მუხლის მე-2 და 21 ნაწილებით, 269-ე მუხლის მე-7 ნაწილით და განმარტავს, რომ გადასახადის გადამხდელის კეთილსინდისიერება უკავშირდება მის მიერ დაშვებულ შეცდომას, გადამხდელი კეთილსინდისიერია იმ შემთხვევაში თუ სამართალდარღვევა გამოწვეულია მის მიერ დაშვებული შეცდომით (არცოდნით). \nსაგადასახადო კოდექსის 269-ე მუხლის მე-7 ნაწილის მიზანია საგადასახადო პასუხისმგებლობისგან გაათავისუფლოს პირი, რომელიც სამართლებრივი შეცდომის არეალში მოქმედებდა, რადგან სამართლებრივი შეცდომის დროს პირი არასწორად აფასებს ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს.\nშემოსავლების სამსახური უთითებს ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებდა ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციების მიმართ შემოსავლების სამსახურმა მიზანშეწონილად არ მიიჩნია საქართველოს საგადასახადო კოდექსის 269-ე მუხლის მე-7 ნაწილის გამოყენება.\n\n\nმომჩივნის არგუმენტაცია\nგადამხდელის განცხადებით, რომ ვერ ერკვეოდა საგადასახადო კანონმდებლობაში დეტალურად, არ იცოდა ვადაგასული, წუნდებული პროდუქციის ჩამოწერის შესაძლებლობის შესახებ. რაც არცოდნის და შეცდომის ბრალია კომპანია, დასაქმებულ პირებთან ერთად დგას ძალიან მძიმე მორალურ და ეკონომიკურ სიტუაციაში და მის სამომავლო საქმიანობას ძალიან დიდი საფრთხე ექმნება. ითხოვს საგადასახადო კოდექსის 269-ე მუხლის მეშვიდე ნაწილის საფუძველზე, არცოდნის, გამოუცდელობის და შეცდომების გამო, კომპანია მიჩნეულ იქნას კეთილსინდისიერად, რომ გათავისუფლდეს დაკისრებული სანქცია-საურავებისაგან, რათა შეძლოს დარიცხული თანხების ნაწილ-ნაწილ გადახდა. მსგავსი შეცდომები გათვალისწინებული იქნება სამომავლო საქმიანობისას. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 269-ე მუხლის მე-7 ნაწილის მიხედვით, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nგადასახადის გადამხდელს სამეწარმეო საქმიანობაში აკისრია გულისხმიერების ვალდებულება და ეს ვალდებულება უნდა შეასრულოს ჯეროვნად და სრულად. ნებისმიერი შეცდომა არ წარმოადგენს სანქციისაგან გათავისუფლების საფუძველს. მხარემ უნდა დაამტკიცოს, რომ შეცდომა გამოწვეულია არა მისი დაუდევრობის და უხეში გაუფრთხილებლობით არამედ საქმიანობისათვის დამახასიათებელი თანმდევი გულისხმიერების მიუხედავად.\nსაბჭოს მიაჩნია, რომ განსახილველ შემთხვევაში ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელის მხრიდან სამართალდარღვევის ჩადენა გამოწვეულია მისი შეცდომით. ამგვარად, არ არსებობს დაკისრებული სანქციებისგან საგადასახადო კოდექსის 269-ე მუხლის მე-7 ნაწილით მომჩივნის გათავისუფლების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nანაზღაურების სანაცვლოდ საქონლის მიწოდება\nინვენტარიზაცია\nდივიდენდების დაბეგვრა გადახდის წყაროსთან\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n17\n\nდოკუმენტის დათვალიერება\n\ninfohub@rs.ge",
    "title": "Document 90012efa-4fbe-49a6-b453-0dd649c7c191"
  }
}