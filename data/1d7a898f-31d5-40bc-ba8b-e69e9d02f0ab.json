{
  "id": "1d7a898f-31d5-40bc-ba8b-e69e9d02f0ab",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24683/2/2025\n26 თებერვალი 2025\nდოკუმენტის #:\n24683/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n24 თებერვალი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა\nჩამოტვირთვა\nგაზიარება\nN 24683/2/2025\n24 თებერვალი 2025\n\n\n\n\n﻿გ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----- -----“ (ს/ნ ---------)\nმოპასუხე: აუდიტის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 13.02.2025 წელს განიხილა და მიიღო გადაწყვეტილება შპს „----- -----“-ის 3.02.2025 წელს რეგისტრირებულ საჩივარზე (რეგისტრაციის N -----/-/-----).\n\n\nდავის საგანი:\nსაგადასახადო ვალდებულებების განსაზღვრა არაპირდაპირი მეთოდით.\n\n\nგასაჩივრებული გადაწყვეტილება:\n1. აუდიტის დეპარტამენტის 4.12.2024 წლის N 001-220 საგადასახადო მოთხოვნა;\n2. შემოსავლების სამსახურის 30.01.2025 წლის N 927 ბრძანება.\n\n\nდარიცხული თანხა: 1 156 720,13 ლარი.\nმათ შორის:\nგადასახადი - 698 060\nდღგ - 264 529\nსაშემოსავლო გადასახადი - 433 531\nჯარიმა - 349 030\nსაურავი - 109 630,13\n\n\nფაქტების აღწერა/დარიცხვის საფუძვლები\nმომჩივნის საქმიანობაა ფეხსაცმლით ვაჭრობა.\nაუდიტის დეპარტამენტის 27.11.2024 წლის კამერალური საგადასახადო შემოწმების აქტით შემოწმებულია მომჩივნის საქმიანობის 2.05.2022 წლიდან 1.06.2024 წლამდე პერიოდი. შემოწმების აქტიდან ირკვევა, რომ სადავო დარიცხვა განპირობებულია შემდეგი გარემოებებით:\nშესამოწმებელ პერიოდში საწარმოს ადგილობრივი შეძენები არ უფიქსირდება, შესყიდვების 100% შედგება იმპორტირებული საქონლისგან. გადასახადის გადამხდელი აღრიცხვას აწარმოებს ბუღალტრული პროგრამის საშუალებით. გადასახადის გადამხდელს აქვს მხოლოდ ერთი საკონტროლო სალარო აპარატი, მისამართი: ქ. თბილისი /----- N --ში, ხოლო საგადასახადო მონიტორინგის დეპარტამენტის წერილიდან ირკვევა, რომ ამავე დეპარტამენტის 23.07.2024 წლის N17256 ბრძანების აღსრულების მიზნით აღნიშნულ მისამართზე შპს „---------“ ვერ მოიძებნა.\nგადასახადის გადამხდელი აფიქსირებს, რომ საქმიანობის სფეროა საბითუმო ვაჭრობა ფეხსაცმლით, მაგრამ დოკუმენტური რეალიზაცია ფაქტობრივად არ აქვს (მხოლოდ 1%-ია). მისი შემოსავალი სრულად შედგებოდა რეალიზაციისას ნაღდი ანგარიშსწორებით მიღებული თანხებისგან.\nდაბეგვრის ობიექტის განსაზღვრისთვის გამოყენებულ იქნა არაპირდაპირი მეთოდი. შესამოწმებელ პერიოდში უდოკუმენტოდ რეალიზებულ საქონელზე გავრცელდა მსგავსი საქმიანობის გადამხდელის აუდირებული ფასნამატი. შედეგად მომჩივანს დაერიცხა დღგ და დაეკისრა ჯარიმა საგადასახადო კოდექსის 275-ე მუხლის მიხედვით.\nშემოწმების პროცესში განხორციელდა ნაღდი ფულის მოძრაობის ანალიზი, რა დროსაც გათვალისწინებულ იქნა არაპირდაპირი მეთოდით გაანგარიშებული შემოსავლები, რასაც შეუპირისპირდა დოკუმენტურად დადასტურებული ხარჯები, გაცემული ხელფასები და ბიუჯეტში გადახდილი გადასახადები. ასევე, გათვალისწინებულ იქნა ბუღალტრულ პროგრამაში დაფიქსირებული სალაროს ნაშთი. გამოვლენილი თანხა ჩაითვალა საწარმოს დირექტორზე გაცემული ხელფასად (სარგებლად) და დაიბეგრა გადახდის წყაროსთან საშემოსავლო გადასახადით. მომჩივანს ასევე დაეკისრა საგადასახადო კოდექსის 275-ე მუხლით განსაზღვრული ჯარიმა.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 04.12.2024 წლის N 001-220 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 30.01.2025 წლის N 927 ბრძანებით საჩივარი დაკმაყოფილდა ნაწილობრივ, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 136-ე მუხლის მე-3 ნაწილზე, 49-ე მუხლის პირველი ნაწილის „ე“ ქვეპუნქტზე, 61-ე მუხლის მე-3 ნაწილზე, 73-ე მუხლის მე-4 და მე-5 ნაწილებზე და მე-9 ნაწილის „ბ“ ქვეპუნქტზე, 158-ე მუხლის პირველ ნაწილზე, 159-ე მუხლის პირველი ნაწილის „ა“ ქვეპუნქტზე, 163-ე მუხლის პირველ და მე-2 ნაწილებზე, 164-ე მუხლის პირველ ნაწილზე, 101- ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე და მე-2 ნაწილის „ა“ და „ბ“ ქვეპუნქტებზე, 105-ე მუხლის მე-2 ნაწილზე, 72-ე მუხლის პირველ ნაწილზე, 43-ე მუხლის მე-4 ნაწილზე, საქართველოს ზოგადი ადმინისტრაციული კოდექსის 96-ე მუხლზე და ყურადღებას ამახვილებს გადასახადის გადამხდელის საჩივარში მითითებულ არგუმენტაციაზე, რომლის თანახმად, შემოწმებას არ ჰქონდა არაპირდაპირი მეთოდის გამოყენების სამართლებრივი საფუძვლები, ვინაიდან საწარმოს აღრიცხვა ნაწარმოები აქვს ბუღალტრულ პროგრამაში, სადაც აღრიცხულია საქონლის მიღება, მისი რეალიზაცია და არ ფიქსირდება რაიმე სახის დარღვევა. მიუთითებს, რომ საქონლის რეალიზაცია ხდებოდა ერთი და იგივე ფასნამატით და სხვა საწარმოს აუდირებული ფასნამატის გამოყენება უსაფუძვლოა. აგრეთვე, საქმის ზეპირი განხილვისას გადასახადის გადამხდელის წარმომადგენელმა განმარტა, რომ კომპანია ახორციელებდა მხოლოდ საბითუმო ვაჭრობას.\nზემოაღნიშნული სამართლებრივი ნორმების, დადგენილი ფაქტობრივი გარემოებებისა და გადასახადის გადამხდელის არგუმენტაციის გათვალისწინებით, შემოსავლების სამსახურმა სადავო საკითხთან დაკავშირებით მიიჩნია, რომ უნდა დაევალოს აუდიტის დეპარტამენტს, შეისწავლოს საგადასახადო ვალდებულებების არაპირდაპირი მეთოდის გამოყენების სამართლებრივი საფუძველი და შესწავლის შედეგების გათვალისწინებით, თუ დადასტურდება აღნიშნული მეთოდის გამოყენების მართლზომიერება, ფასნამატის განსაზღვრისას იხელმძღვანელოს მსგავსი საქმიანობის განმახორციელებელი პირების საბითუმო აუდირებული ფასნამატის შესახებ აუდიტის დეპარტამენტში არსებული ინფორმაციით და სათანადო საფუძვლის არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\n\n\nმომჩივნის არგუმენტაცია\nშემოსავლების სამსახურის 30.01.2025 წლის N 927 ბრძანებით საჩივარი დაკმაყოფილდა ნაწილობრივ. დაევალა აუდიტის დეპარტამენტს, შეისწავლოს საგადასახადო ვალდებულებების არაპირდაპირი მეთოდის გამოყენების სამართლებრივი საფუძველი და შესწავლის შედეგების გათვალისწინებით, თუ დადასტურდება აღნიშნული მეთოდის გამოყენების მართლზომიერება, ფასნამატის განსაზღვრისას იხელმძღვანელოს მსგავსი საქმიანობის განმახორციელებელი პირების საბითუმო აუდირებული ფასნამატის შესახებ აუდიტის დეპარტამენტში არსებული ინფორმაციით და სათანადო საფუძვლის არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\nშემოსავლების სამსახურის ასეთი ფორმულირება არასწორია, ვინაიდან შემოსავლების სამსახურს უნდა გაეთვალისწინებინა საჩივარში დაფიქსირებული არგუმენტები და სრულად უნდა გაეუქმებინა არაპირდაპირი მეთოდით გაანგარიშებული/დარიცხული გადასახადები.\nაუდიტის დეპარტამენტი შემოწმების აქტში აფიქსირებს, რომ საწარმოს ბუღალტრული აღრიცხვა ნაწარმოები აქვს ბუღალტრულ პროგრამაში და არ ფიქსირდება რაიმე ბუღალტრული აღრიცხვის დარღვევა, ასე, რომ საწარმოს ბუღალტრულ აღრიცხვაში აღრიცხულია საქონლის მიღება, მისი რეალიზაცია (საჩივარს თან ერთვის საბუღალტრო პროგრამის „ორისის” ასლი, რომელიც შემოწმების დასაწყისში წარდგენილი იქნა აუდიტის დეპარტამენტში), ასევე აღრიცხულია მიღებული ფულადი სახსრები გადახდილია ყველა გადასახადი და აუდიტის დეპარტამენტს არ აქვს საფუძველი, რომ ბუღალტრული აღრიცხვის არასწორად ან არ არსებობის გამო ვერ ადგენს დაბეგვრის ობიექტს და ვერც შემოწმების აქტში დააფიქსირა ასეთი პოზიცია, ასევე საწარმოს რეალიზაცია განხორციელებული აქვს სასაქონლო ზედნადებებით და ამ ზედნადებებში დაფიქსირებული ფასნამატი არის იგივე რაც სალარო აპარატით რეალიზაციის დროს, საწარმოს მისი ფუნქციონირების განმალობაში არ ჩაუდენია არანაირი სამართალდარღვევა და საგადასახადო ორგანოს მხრიდან არ არის დაფიქსირებული სამართალდარღვევის ერთი ფაქტი მაინც, საქონლის რეალიზაცია მიმდინარეობდა ერთი და იგივე ფასნამატით და მიღებული აქვს მოგება, ხოლო აუდიტის დეპარტამენტის მხრიდან აუდირებული სხვა (მესამე პირის) საწარმოს ფასნამატის გამოყენება უსაფუძვლოა, ასევე საგადასახადო კოდექსის 73-ე მუხლის გამოყენების საფუძველი არ არსებობდა.\nშემოსავლების სამსახურმა უნდა გაითვალისწინოს საქართველოს უზენაესი სასამართლოს გადაწყვეტილება. საგადასახადო კოდექსის 73-ე მუხლის გამოყენებისას საკასაციო პალატა აღნიშნავს, რომ საგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ორგანოს მინიჭებული აქვს სამეურნეო ოპერაციის კვალიფიკაციის შეცვლის უფლებამოსილება შესაბამისი პირობების არსებობისას, თუმცა აღნიშნული უნდა განხორციელდეს იმ შემთხვევაში უკე თუ ოპერაცია თავისი არსით ეწინააღმდეგება კანონმდებლობას. საგადასახადო კოდექსის 73-ე მუხლის მე-9 ნაწილი ეხება ბათილ, ნების ნაკლის მქონე გარიგებებს და არა მართლზომიერ გარიგებებს რომელთა შინაარსიც შეესაბამება მათივე ფორმას (საქართველოს უზენაესი სასამართლოს 2018 წლის 18 ივლისის გადაწყვეტილება N ბს-854-846(კ-16) საქმეზე) აქედან გამომდინარე საწარმოს მიმართ საგადასახადო კოდექსის 73-ე მუხლის არც ერთი პუნქტის გამოყენების უფლება აუდიტის დეპარტამენტს არ ჰქონია, შესაბამისად უნდა გაუქმდეს არაპირდაპირი მეთოდით გაანგარიშებული დამატებით დარიცხული გადასახადები სანქცია-საურავთან ერთად.\nმომჩივნის მიერ 7.02.2025 წელს წარმოდგენილია დაზუსტებული საჩივარი, სადაც მიუთითებს, რომ აუდიტის დეპარტამენტი 2024 წლის 3 ივლისიდან 2024 წლის 27 ნოემბრამდე ამოწმებდა საწარმოს, ე.ი. მთელი 5 თვე, რის გამოც კიდევ ერთხელ დაავალა აუდიტის დეპარტამენტს ის საკითხი, რომელსაც ის 5 თვის განმავლობაში ამოწმებდა არასწორია და ვერანაირ გადაწყვეტილებას ვერ გამოიტანს.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის პირველი და მე-3 ნაწილების თანახმად:\n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა.\n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე, სხვა მსგავს ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის მიხედვით, დღგ-ით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nშემოწმების შედეგად დადგინდა, რომ საწარმოს შესყიდვების 100% შედგება იმპორტირებული საქონლისგან. დოკუმენტური რეალიზაცია მოცულობა მთლიან რეალიზაციასთან შედარებით შეადგენს 1%-ს, რეგისტრირებული აქვს მხოლოდ ერთი საკონტროლო-სალარო აპარატი მისამართზე, სადაც გადასახადის გადამხდელი არ იძებნება.\nსაბჭო ყურადღებას ამახვილებს იმ გარემოებაზე, რომ შემოსავლების სამსახურში მომჩივნის მიერ წარდგენილი არგუმენტაციის გათვალისწინებით, შემოსავლების სამსახურის 30.01.2025 წლის N 927 ბრძანებით საჩივარი დაკმაყოფილდა ნაწილობრივ, კერძოდ აუდიტის დეპარტამენტს დაევალა შეისწავლოს საგადასახადო ვალდებულებების განსაზღვრისთვის არაპირდაპირი მეთოდის გამოყენების სამართლებრივი საფუძველი და შესწავლის შედეგების გათვალისწინებით, თუ დადასტურდება აღნიშნული მეთოდის გამოყენების მართლზომიერება, ფასნამატის განსაზღვრისას იხელმძღვანელოს მსგავსი საქმიანობის განმახორციელებელი პირების საბითუმო აუდირებული ფასნამატის შესახებ აუდიტის დეპარტამენტში არსებული ინფორმაციით და სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\nმხარეთა არგუმენტაციის, სადავო საკითხზე წარმოდგენილი მტკიცებულებების და შემოსავლების სამსახურის გასაჩივრებული გადაწყვეტილების შინაარსის გათვალისწინებით, საბჭოს მიაჩნია, რომ შემოსავლების სამსახურის 30.01.2025 წლის N 927 ბრძანებით მიღებული გადაწყვეტილება მართლზომიერია და არ არსებობს აღნიშნული გადაწყვეტილებისგან განსხვავებული გადაწყვეტილების მიღების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი N 64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nარაპირდაპირი მეთოდის გამოყენების საფუძვლები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n17\n\nდოკუმენტის დათვალიერება\n\ninfohub@rs.ge",
    "title": "Document 1d7a898f-31d5-40bc-ba8b-e69e9d02f0ab"
  }
}