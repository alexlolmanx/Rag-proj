{
  "id": "85bec376-9613-4b06-9756-2aecffb5df53",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 26473\n30 ოქტომბერი 2023\nდოკუმენტის #:\n26473\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n27 ოქტომბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ით დასაბეგრი ოპერაციები, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას, საგადასახადო დეკლარაციაში/გაანგარიშებაში გადასახადის შემცირება, საგადასახადო ორგანოსათვის ინფორმაციის წარუდგენლობა\nჩამოტვირთვა\nგაზიარება\nN 26473\n27 .10.2023\n\n\n\n\nბ რ ძ ა ნ ე ბ ა \n\n\n\n\nშპს „---- -------ის“ (ს/ნ ------------) \n(მის.: ---------------------------------) \n2023 წლის 14 აგვისტოს საჩივრის \nნაწილობრივ დაკმაყოფილების თაობაზე\n\n\n\n\nშემოსავლების სამსახურმა დავების განხილვის საბჭოს 2023 წლის 21 სექტემბრის (ოქმი №98) და 28 სექტემბრის (ოქმი №101) სხდომებზე განიხილა შპს „---- -------ის“ (ს/ნ ------------) 2023 წლის 14 აგვისტოს №83027/1/2023 საჩივარი, შემოსავლების სამსახურის აუდიტის დეპარტამენტის 2023 წლის 7 აგვისტოს №006-405 საგადასახადო მოთხოვნასთან დაკავშირებით. \n\n\nგადასახადის გადამხდელის პოზიცია: \nგადასახადის გადამხდელი არ ეთანხმება საგადასახადო შემოწმების მიერ დღგ-ის დარიცხვას. აცხადებს, რომ ნაპირსამაგრი სამუშაოების მშენებლობა-რემონტის შესრულებული ფორმა N2-ების და მიღება-ჩაბარების აქტების კორექტირების შემდეგ საჭირო გახდა უკვე გამოწერილი და დეკლარირებული საგადასახადო ანგარიშ-ფაქტურების კორექტირება, თუმცა ვერ მოხერხდა, რის შემდეგაც, 2023 წლის 20 თებერვალს გამოიწერა ახალი საგადასახადო ანგარიშ-ფაქტურები და შემოსავლების სამსახურში გაიგზავნა განცხადებები, რომ მოხსნილიყო არასწორად დეკლარირებული საგადასახადო ანგარიშფაქტურები დღგ-ს დეკლარაციებიდან, 2021 წლის დეკემბრის, 2022 წლის იანვრის, თებერვლის და მარტის პერიოდებზე. განცხადებების მიხედვით მოთხოვნილი იყო 2023 წლის 20 თებერვალს გამოწერილი დაზუსტებული საგადასახადო ანგარიშ-ფაქტურების დეკლარირება, აღნიშნული განცხადებები დახარვეზდა, რადგან ჩამთვლელ მხარესთან შპს „------ს“ მიმართ შედგენილი იყო საგადასახადო შემოწმების აქტი. შესაბამისად, შპს „---\" ვერ ახერხებდა, შემოწმების პერიოდით მოცული დეკლარაციებიდან საგადასახადო ანგარიშ-ფაქტურების მოხსნას და სანაცვლოდ ახალი (დაზუსტებული) საგადასახადო ანგარიშ-ფაქტურებით ჩათვლას. გადამხდელი საჩივარში უთითებს, რომ წარმოადგენს შესაბამის დოკუმენტებს, მათ შორის, მიღება-ჩაბარების აქტებს, ხელშეკრულებებს და ფორმა N2-ებს. გადამხდელი ითხოვს სწორად გამოწერილი (დაზუსტებული) საგადასახადო ანგარიშ-ფაქტურების დეკლარირებას და არასწორი საგადასახადო ანგარიშ-ფაქტურების მოხსნას.\n\n\nფაქტობრივი გარემოებები: \nსაქმის ირგვლივ არსებული მასალებით ირკვევა, რომ შემოსავლების სამსახურის აუდიტის დეპარტამენტის 2023 წლის 6 ივლისის №16112 ბრძანების საფუძველზე ჩატარდა შპს „---- -------ის“ (ს/ნ ------------)  საქმიანობის კამერალური საგადასახადო შემოწმება, ელექტრონულად გამოწერილი საგადასახადო ანგარიშ-ფაქტურების/სასაქონლო ზედნადებების, მიღებული საგადასახადო ანგარიშფაქტურებისა და საბაჟო დეკლარაციების 2021 წლის დეკემბრის, 2022 წლის იანვრის, თებერვლისა და მარტის საანგარიშო პერიოდების დღგ-ის დეკლარაციაში ასახვის სისწორის დადგენის მიზნით. შემოწმების შედეგებზე 2023 წლის 31 ივლისს შედგენილ იქნა საგადასახადო შემოწმების აქტი, გამოიცა 2023 წლის 7 აგვისტოს №19269 ბრძანება და ამავე თარიღის №006-405 საგადასახადო მოთხოვნა, რომლის მიხედვით გადასახადის გადამხდელს ბიუჯეტში გადასახდელად დამატებით განესაზღვრა სულ 192 283 ლარი, მათ შორის, გადასახადი 109 241 ლარი, ჯარიმა 54 721 ლარი, საურავი 28 321 ლარი.\n\n\nსაგადასახადო შემოწმების აქტის მიხედვით სადავო საკითხთან დაკავშირებით განხორციელებული დარიცხვა განპირობებულია შემდეგი გარემოებებით: გადასახადის გადამხდელს არასწორად აქვს წარდგენილი 2021 წლის დეკემბრის, 2022 წლის იანვრის, თებერვლის და მარტის თვეების დღგ-ის დეკლარირებული 18%-იანი დასაბეგრი ბრუნვები. შემოწმების მიერ, საქართველოს საგადასახადო კოდექსის 159-ე მუხლის საფუძველზე შემოსავლების სამსახურის გადასახადების ადმინისტრირების საინფორმაციო სისტემაში ასახული მონაცემების ანალიზის შედეგად განისაზღვრა გადამხდელის შესაბამისი პერიოდების დღგ-ით დასაბეგრი ბრუნვის ოდენობები. ფაქტობრივ გარემოებაში მითითებული პერიოდების შესაბამისად განისაზღვრა დღგ-ით დასაბეგრი ბრუნვა, კერძოდ, 2021-2022 წლებში დღგ-ის დასაბეგრი ბრუნვა გაიზარდა 606 903 ლარით. შედეგად გადამხდელს დაერიცხა დღგ და საქართველოს საგადასახადო კოდექსის 275-ე და 291-ე მუხლებით გათვალისწინებული ჯარიმა.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ გადასახადის გადამხდელის მოთხოვნა უნდა დაკმაყოფილდეს ნაწილობრივ შემდეგ გარემოებათა გამო: \nსაქართველოს საგადასახადო კოდექსის 302-ე მუხლის მე-2 ნაწილის თანახმად, დავის განმხილველი ორგანო საჩივარს განიხილავს მხოლოდ მომჩივნის მოთხოვნის ფარგლებში.\nსადავო საკითხთან დაკავშირებით, შემოსავლების სამსახური მიუთითებს საქართველოს საგადასახადო კოდექსის 136-ე მუხლის მე-3 ნაწილზე, რომლის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაქართველოს საგადასახადო კოდექსის 159-ე მუხლის პირველი ნაწილის „ა“ ქვეპუნქტის მიხედვით, დღგ-ით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nსაქართველოს საგადასახადო კოდექსის 163-ე მუხლის პირველი და მე-2 ნაწილების თანახმად:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაქართველოს საგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nშემოსავლების სამსახური მიუთითებს საქართველოს საგადასახადო კოდექსის 43-ე მუხლის მე-4 ნაწილზე, რომლის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nსაქართველოს ზოგადი ადმინისტრაციული კოდექსის 96-ე მუხლის თანახმად, ადმინისტრაციული ორგანო ვალდებულია ადმინისტრაციული წარმოებისას გამოიკვლიოს საქმისათვის ყველა მნიშვნელოვანი გარემოება და გადაწყვეტილება მიიღოს ამ გარემოებათა შეფასებისა და ურთიერთშეჯერების საფუძველზე. \nმოქმედი კანონმდებლობის მიხედვით, ინდივიდუალური ადმინისტრაციულ-სამართლებრივი აქტი, რომელიც გამოცემულია წერილობითი სახით, აუცილებელია შეიცავდეს დასაბუთებას, კერძოდ, მასში მითითებული უნდა იყოს ის სამართლებრივი და ფაქტობრივი წანამძღვრები, რომელთა საფუძველზეც გამოიცა იგი. იმ შემთხვევაშიც კი, თუ ადმინისტრაციული ორგანო მოქმედებს დისკრეციული უფლებამოსილების ფარგლებში, იგი ვალდებულია, აქტის დასაბუთებაში მიუთითოს იმ გარემოებებზე, რომლებიც საფუძვლად დაედო მის მიერ მიღებულ გადაწყვეტილებას.\nშემოსავლების სამსახური ყურადღებას ამახვილებს გადასახადის გადამხდელის საჩივარში წარმოდგენილ განმარტებაზე, რომლის მიხედვით, ნაპირსამაგრი სამუშაოების მშენებლობა-რემონტის შესრულებული ფორმა №2-ების და მიღება-ჩაბარების აქტების კორექტირების შემდეგ საჭირო გახდა უკვე გამოწერილი და დეკლარირებული საგადასახადო ანგარიშ-ფაქტურების კორექტირება. თუმცა ვერ მოხერხდა, რის შემდეგაც, 2023 წლის 20 თებერვალს გამოიწერა ახალი საგადასახადო ანგარიშ-ფაქტურები და შემოსავლების სამსახურში გაიგზავნა განცხადებები, რომ მოხსნილიყო არასწორად დეკლარირებული საგადასახადო ანგარიშ-ფაქტურები დღგ-ს დეკლარაციებიდან, 2021 წლის დეკემბრის, 2022 წლის იანვრის, თებერვლის და მარტის პერიოდებზე. გადამხდელი მიუთითებს, რომ ჩამთვლელი მხარე, შპს „----\" ვერ ახერხებდა, შემოწმების პერიოდით მოცული დეკლარაციებიდან საგადასახადო ანგარიშ-ფაქტურების მოხსნას (ვინაიდან გამოცემული იყო საგადასახადო შემოწმების აქტი) და სანაცვლოდ ახალი (დაზუსტებული) საგადასახადო ანგარიშ-ფაქტურების ჩათვლას. შესაბამისად, გადამხდელი ითხოვს ახლად გამოწერილი, დაზუსტებული საგადასახადო ანგარიშ-ფაქტურების დეკლარირებას და დარიცხული გადასახადის კორექტირებას.\nზემოაღნიშნული სამართლებრივი ნორმების, დადგენილი ფაქტობრივი გარემოებებისა და გადასახადის გადამხდელის არგუმენტაციის გათვალისწინებით, შემოსავლების სამსახურმა მიიჩნია, რომ საგადასახადო ვალდებულებების დაზუსტების მიზნით გადასახადის გადამხდელს უნდა მიეცეს წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები (მათ შორის, ახალი/დაზუსტებული საგადასახადო ანგარიშ-ფაქტურები, და მასთან დაკავშირებული მიღება-ჩაბარების აქტები, ხელშეკრულებები, ფორმა №2-ები) თავის მხრივ, დაევალოს აუდიტის დეპარტამენტს, შეისწავლოს გადასახადის გადამხდელის მიერ წარდგენილი მტკიცებულებები და შესწავლის შედეგების გათვალისწინებით, თუ დადასტურდება გადასახადის გადამხდელის მიერ წარდგენილი ახალი/დაზუსტებული საგადასახადო ანგარიშ-ფაქტურების სისწორე და ასევე, ის გარემოება, რომ დასაბეგრი ოპერაციები გადასახადის გადამხდელის მიერ დეკლარირებულია (რაც იწვევს საგადასახადო ვალდებულებების ორჯერ დარიცხვას), აუდიტის დეპარტამენტმა უზრუნველყოს საგადასახადო ვალდებულებების კორექტირება (შემცირება).\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ : \n\n\n1. შპს „---- -------ის“ (ს/ნ ------------)  საჩივარი დაკმაყოფილდეს ნაწილობრივ;\n2. სადავო საკითხთან დაკავშირებით, საგადასახადო ვალდებულებების დაზუსტების მიზნით:\nა) გადასახადის გადამხდელს მიეცეს წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები (მათ შორის, ახალი/დაზუსტებული საგადასახადო ანგარიშ-ფაქტურები, და მასთან დაკავშირებული მიღება-ჩაბარების აქტები, ხელშეკრულებები, ფორმა №2-ები);\nბ) ამ ბრძანების სარეზოლუციო ნაწილის მე-2 პუნქტის „ა“ ქვეპუნქტით განსაზღვრულ ვადაში შესაბამისი მტკიცებულებების წარმოდგენის შემთხვევაში, დაევალოს აუდიტის დეპარტამენტს, შეისწავლოს გადასახადის გადამხდელის მიერ წარდგენილი მტკიცებულებები და შესწავლის შედეგების გათვალისწინებით, თუ დადასტურდება გადასახადის გადამხდელის მიერ წარდგენილი ახალი/დაზუსტებული საგადასახადო ანგარიშ-ფაქტურების სისწორე და ასევე, ის გარემოება, რომ დასაბეგრი ოპერაციები გადასახადის გადამხდელის მიერ დეკლარირებულია (რაც იწვევს საგადასახადო ვალდებულებების ორჯერ დარიცხვას), აუდიტის დეპარტამენტმა უზრუნველყოს საგადასახადო ვალდებულებების კორექტირება (შემცირება);\n3. დანარჩენ ნაწილში საჩივარი არ დაკმაყოფილდეს;\n4. აღნიშნული ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. №16) ან სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში.\n\n\n\n\nჩამოტვირთვა\nგაზიარება\nთეგები:\nსაქონლის მიწოდება/მომსახურების გაწევა\nდასაბეგრი ოპერაციის თანხა\nდასაბეგრი ოპერაციის დრო\nსაგადასახადო ორგანოსათვის ინფორმაციის წარუდგენლობა\nსაგადასახადო დეკლარაციაში/გაანგარიშებაში გადასახადის შემცირება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n16\n\nდოკუმენტის დათვალიერება\n\ninfohub@rs.ge",
    "title": "Document 85bec376-9613-4b06-9756-2aecffb5df53"
  }
}