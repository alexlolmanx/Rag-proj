{
  "id": "137b17d3-70f5-457d-a7bd-01a0d6b0c653",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18957/2/2023\n18 აპრილი 2023\nდოკუმენტის #:\n18957/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n16 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nმიმოწერა გადასახადის გადამხდელთან, ერთობლივი შემოსავალი, ეკონომიკური საქმიანობით მიღებული შემოსავლები, გადაწყვეტილების გასაჩივრება\nჩამოტვირთვა\nგაზიარება\n№18957/2/2023\n16.03.2023\n\n\nგადაწყვეტილება\n\n\n\n\nმომჩივანი: \"------\" (პ/ნ \"------\" )\nმოპასუხე: აუდიტის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,16.03.2023 წელს განიხილა და მიიღო გადაწყვეტილება \"------\" -ის 22.02.2023 წელს რეგისტრირებულ საჩივარზე (რეგისტრაციის №18957/2/2023).\n\n\nდავის საგანი:\nპროცენტის სახით მიღებული შემოსავლების დაბეგვრა\n\n\nგასაჩივრებული გადაწყვეტილება: \n1. აუდიტის დეპარტამენტის 23.12.2021 წლის №001-453 საგადასახადო მოთხოვნა;\n2. შემოსავლების სამსახურის 20.05.2022 წლის №12646 ბრძანება.\n\n\nდარიცხული თანხა: 18 210 ლარი.\nმათ შორის:\nსაშემოსავლო გადასახადი - 11 548\nჯარიმა - 3 992\nსაურავი - 2 670\n\n\nფაქტების აღწერა/დარიცხვის საფუძვლები\nმომჩივნის საქმიანობაა იპოთეკური სესხების გაცემა. სადავო დარიცხვა განხორციელებულია აუდიტის დეპარტამენტის 21.12.2021 წლის კამერალური საგადასახადო შემოწმების აქტით. შემოწმებულია მომჩივნის საქმიანობის 1.01.2018 წლიდან 17.12.2021 წლამდე პერიოდი.\n\n\nშემოწმების აქტიდან ირკვევა, რომ მომჩივანს არ აქვს წარდგენილი 2018-2020 წლების წლიური საშემოსავლო დეკლარაციები. შემოსავლების სამსახურის გადასახადების ადმინისტრირების საინფორმაციო სისტემაში არსებულ მონაცემებსა და საჯარო რეესტრის ეროვნული სააგენტოსა და საქართველოს ფინანსთა სამინისტროს საგამოძიებო სამსახურის მიერ მოწოდებულ მასალებზე დაყრდნობით დადგინდა, რომ მომჩივანს 2018-2020 წლებში გაცემული აქვს სესხები უძრავი ქონების ნასყიდობა-გამოსყიდვის უფლებით, ხელშეკრულებების საფუძველზე. ნოტარიულად დამოწმებული ხელშეკრულებები რეგისტრირებულია საჯარო რეესტრში და იპოთეკით დატვირთულია მსესხებლების საკუთრებაში არსებული კონკრეტული უძრავი ქონება.\nსაგადასახადო ორგანომ გადასახადის გადამხდელის საგადასახდო ვალდებულებები განსაზღვრა საჯარო რეესტრში რეგისტრირებული ხელშეკრულებების გათვალისწინებით. კერძოდ, სესხის გაცემისა და დაბრუნების (შეწყვეტის) პერიოდების, გასესხებული და დაბრუნებული თანხების ოდენობის, საპროცენტო განაკვეთის და გადახდილი პროცენტების (სარგებლის) შესახებ გამსესხებლისა და მსესხებლის მიერ საგამოძიებო სამსახურისთვის მიწოდებული ინფორმაციების ანალიზის შედეგად, განისაზღვრა გადასახადის გადამხდელის მიერ მიღებული საპროცენტო შემოსავლები, რომელმაც 2018 წელს შეადგინა 2 559 ლარი, 2019 წელს 19 531 ლარი, 2020 წელს 17 826 ლარი.\nსაგადასახადო კოდექსის 102-ე მუხლის პირველი ნაწილის „ვ“ ქვეპუნქტის და 138-ე მუხლის პირველი ნაწილის საფუძველზე მომჩივანს დაერიცხა საშემოსავლო გადასახადი საგადასახადო კოდექსის 81-ე მუხლით დადგენილი განაკვეთით (20%) (2018 წელს 512 ლარი, 2019 წელს 3 906 ლარი, 2020 წელს 3 565 ლარი, სულ 7 983 ლარი) და შეეფარდა საგადასახადო კოდექსის 275-ე მუხლით გათვალისწინებული ჯარიმა გადასახადის თანხის 50%-ის ოდენობით.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 23.12.2021 წლის №001-453 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 20.05.2022 წლის №12646 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 79- ე მუხლის „ა“ ქვეპუნქტზე, მე-80 მუხლის პირველ ნაწილზე, 81-ე მუხლის პირველ ნაწილზე, მე-9 მუხლის პირველ ნაწილზე, მე-100 მუხლის მე-3 ნაწილის „ბ“ ქვეპუნქტზე, 102-ე მუხლის პირველი ნაწილის „ვ“ ქვეპუნქტზე, 136-ე მუხლის მე-7 ნაწილზე, 138-ე მუხლის პირველი ნაწილის „ა“ და „ბ“ ქვეპუნქტებზე, 43-ე მუხლის მე-4 ნაწილზე და ყურადღებას ამახვილებს საქმეში არსებულ ფაქტობრივ გარემოებებზე, რომლის თანახმად, მომჩივანს 2018-2020 წლებში გაცემული აქვს სესხები უძრავი ქონების ნასყიდობა-გამოსყიდვის უფლებით, ხელშეკრულებების საფუძველზე. ფიზიკურ პირს ნოტარიულად დამოწმებული ხელშეკრულებები რეგისტრირებული აქვს საჯარო რეესტრში და იპოთეკით აქვს დატვირთული მსესხებლების საკუთრებაში არსებული კონკრეტული უძრავი ქონება.\nზემოაღნიშნული ფაქტობრივი გარემოებების და სამართლებრივი ნორმების გათვალისწინებით, შემოსავლების სამსახურმა მიიჩნია, რომ საგადასახადო ორგანოს მიერ საგადასახადო ვალდებულებები განსაზღვრულია საგადასახადო კანონმდებლობის შესაბამისად და არ არსებობს საჩივრის დაკმაყოფილების სამართლებრივი საფუძველი. \n\n\nმომჩივნის არგუმენტაცია\nშემოსავლების სამსახურის მიერ 21.12.2021 წლის შემოწმების აქტით განსაზღვრული თანხის დასაბუთება არ არსებობს. სადავო სამართლებრივი აქტები გამოცემულია კანონის მოთხოვნათა უხეში დარღვევით, რადგანაც არ გაუცია სარგებლიანი სესხი და შესაბამისად შემოსავლების სამსახურმა არასწორად შეაფასა ოპერაცია. 2.02.2023 წელს წარმოდგენილი №12646 ბრძანება არის დაუსაბუთებელი.\nარ განხორციელებულა რაიმე სახის სარგებლიანი სესხის გაცემა და შესაბამისად შემოსავლების სამსახურის მიერ გამოცემული აქტები არის უკანონო და დაუსაბუთებელი.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 305-ე მუხლის პირველი ნაწილის თანახმად, შემოსავლების სამსახურის მიერ მომჩივნისთვის არასასურველი გადაწყვეტილების მიღების შემთხვევაში ამ მომჩივანს უფლება აქვს, გადაწყვეტილება მისი ჩაბარებიდან 20 დღის ვადაში გაასაჩივროს დავების განხილვის საბჭოში.\nსაგადასახადო კოდექსის 44-ე მუხლის მე-10 და მე-11 ნაწილების თანახმად:\n10. შემოსავლების სამსახურს უფლება აქვს, დოკუმენტი საჯაროდ გაავრცელოს, თუ შესრულებულია შემდეგი პირობები:\nა) პირს 2-ჯერ მაინც გაეგზავნა/წარედგინა დოკუმენტი წერილობითი ფორმით და ადრესატისათვის მისი ჩაბარება ვერ მოხერხდა;\nბ) პირი არ არის შემოსავლების სამსახურის ოფიციალური ვებგვერდის ავტორიზებული მომხმარებელი ან ავტორიზებული მომხმარებლის გვერდზე განთავსებიდან 30 დღის განმავლობაში ადრესატი დოკუმენტს არ გასცნობია.\n11. დოკუმენტის საჯაროდ გავრცელება ხორციელდება მისი შემოსავლების სამსახურის ოფიციალურ ვებგვერდზე განთავსებით და ჩაბარებულად ითვლება განთავსებიდან მე-20 დღეს.\nდადგენილია, რომ შემოსავლების სამსახურის 20.05.2022 წლის №12646 ბრძანება მომჩივანს 2-ჯერ გაეგზავნა წერილობითი ფორმით, თუმცა ადრესატისათვის მისი ჩაბარება ვერ მოხერხდა, ამასთან მომჩივანი არ არის შემოსავლების სამსახურის ოფიციალური ვებგვერდის ავტორიზებული მომხამრებელი. შესაბამისად, საგადასახადო კოდექსის 44-ე მუხლის მე-10 ნაწილის საფუძველზე, 29.07.2022 წელს განხორციელდა აღნიშნული ბრძანების საჯაროდ გავრცელება.\nშემოსავლების სამსახურის 1.03.2023 წლის №\"------\" წერილით წარმოდგენილი დოკუმენტების მიხედვით, შემოსავლების სამსახურის 20.05.2022 წლის №12646 ბრძანება გადასახადის გადამხდელს გაეგზავნა მისამართზე: \"------\" გზავნილი დაუბრუნდა გამგზავნს, დაბრუნების მიზეზად მითითებულია, რომ მისამართი არასრულია. აღნიშნული ბრძანება მომჩივანს მეორედ გაეგზავნა მისამართზე: \"------\". გზავნილი დაუბრუნდა გამგზავნს, მიზეზად მითითებულია, რომ მისამართზე არავინ იყო და კურიერმა დატოვა შეტყობინება\nსაბჭო მიუთითებს, რომ დოკუმენტის საჯაროდ გავრცელების კანონმდებლობით გათვალისწინებული პორცედურები დაცული არ არის, დოკუმენტის პირველ ჯერზე გაგზავნის შემთხვევაში დაფიქსირებულია არასრული მისამართი, რის გამოც გზავნილი ვერ ჩაბარდა. აღნიშნული დასტურდება საფოსტო უკუგზავნილზე არსებული ჩანაწერითაც, რომ მისამართი არასრულია.\nამასთან, გადასახადის გადამხდელმა 27.01.2023 წლის განცხადებით მიმართა შემოსავლების სამსახურს და მოითხოვა ინფორმაცია საჩივართან დაკავშირებით. აღნიშნულის თაობაზე მომჩივანს 1.02.2023 წლის №\"------\"წერილით ეცნობა, რომ საჩივარზე მიღებული შემოსავლების სამსახურის 20.05.2022 წლის №12646 ბრძანება საჯაროდ გავრცელდა 29.07.2022 წელს და აგრეთვე გაეგზავნა აღნიშნული ბრძანების ასლი.\nმომჩივანი მიუთითებს, რომ 1.02.2023 წლის №\"------\" წერილი ჩაბარდა 2.02.2023 წელს. საჩივარი საქართველოს ფინანსთა სამინისტროსთან არსებულ დავების განხილვის საბჭოში წარმოდგენილია საფოსტო დაწესებულების მეშვეობით 21.02.2023 წელს.\nვინაიდან დოკუმენტის საჯაროდ გავრცელებისას დარღვეულია კანონმდებლობით გათვალისწინებული პროცედურები, საბჭოს მიაჩნია, რომ გასაჩივრების ვადა უნდა აითავლოს მომჩივნის მიერ სადავო აქტის ჩაბარების თარიღიდან. შესაბამისად, საჩივარი წარმოდგენილია გასაჩივრებისთვის კანონით დადგენილი ვადის დაცვით.\nსაგადასახადო კოდექსის მე-9 მუხლის პირველი ნაწილის თანახმად, ეკონომიკურ საქმიანობად განიხილება ნებისმიერი საქმიანობა, რომელიც ხორციელდება შემოსავლის ან კომპენსაციის მისაღებად, მიუხედავად ამ საქმიანობის შედეგისა, თუ ამ კოდექსით სხვა რამ არ არის გათვალისწინებული.\nსაგადასახადო კოდექსის მე-80 მუხლის პირველი ნაწილის თანახმად, რეზიდენტი ფიზიკური პირის საშემოსავლო გადასახადით დაბეგვრის ობიექტია დასაბეგრი შემოსავალი, რომელიც განისაზღვრება, როგორც სხვაობა კალენდარული წლის განმავლობაში მიღებულ ერთობლივ შემოსავალსა და ამ პერიოდისათვის ამ კოდექსით გათვალისწინებული გამოქვითვების თანხებს შორის.\nამავე კოდექსის მე-100 მუხლის მე-3 ნაწილის „ბ“ ქვეპუნქტის თანახმად, ერთობლივ შემოსავალს განეკუთვნება ნებისმიერი ფორმით ან/და საქმიანობით მიღებული შემოსავალი, კერძოდ, ეკონომიკური საქმიანობით მიღებული შემოსავლები, რომლებიც დაკავშირებული არ არის დაქირავებით მუშაობასთან.\nსაგადასახადო კოდექსის 102-ე მუხლის პირველი ნაწილის „ვ“ ქვეპუნქტის თანახმად, ეკონომიკური საქმიანობით მიღებულ შემოსავლებს განეკუთვნება პროცენტების სახით მიღებული შემოსავლები, გარდა ფიზიკური პირის მიერ ბანკებსა და სხვა საკრედიტო დაწესებულებებში დეპოზიტებსა და ანაბრებზე ფულადი სახსრების განთავსებიდან პროცენტის სახით მიღებული შემოსავლისა. \nმომჩივნის განმარტებით, არ განხორციელებულა რაიმე სახის სარგებლიანი სესხის გაცემა და შესაბამისად, შემოსავლების სამსახურის მიერ გამოცემულ აქტები მიაჩნია უკანონოდ და დაუსაბუთებლად.\nაღნიშნული არგუმენტის საპირისპიროდ, საბჭო ყურადღებას ამახვილებს იმ გარემოებაზე, რომ მომჩივანს 2018-2020 წლებში გაცემული აქვს სესხები, უძრავი ქონების ნასყიდობა-გამოსყიდვის უფლებით, ხელშეკრულებების საფუძველზე. საჯარო რეესტრის ეროვნული სააგენტოში რეგისტრირებულია ნოტარიულად დამოწმებული ხელშეკრულებები, ასევე იპოთეკით არის დატვირთული მსესხებლების საკუთრებაში არსებული კონკრეტული უძრავი ქონება. გამსესხებლისა და მსესხებლის მიერ საგამოძიებო სამსახურისთვის მიწოდებულია ინფორმაციები გადახდილი პროცენტების (სარგებლის) შესახებ.\nზემოაღნიშნული სამართლებრივი ნორმებისა და ფაქტობრივი გარემოებების საფუძველზე, საბჭო მიიჩნევს, რომ მომჩივნის საგადასახადო ვალდებულებები განსაზღვრულია არსებული ფაქტობრივი გარემოებების საფუძველზე, საგადასახადო კანონმდებლობის შესაბამისად. \nვინაიდან დავის განხილვის ეტაპზე არ არის წარმოდგენილი მტკიცებულებები, რომლითაც დადგინდება შემოწმების შედეგად დადგენილისგან განსხვავებული გარემოებები, საბჭო მიიჩნევს, რომ არ არსებობს მომჩივნის საგადასახადო ვალდებულებების კორექტირების და საჩივრის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და \n\n\nგადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდეკლარაციის/ინფორმაციის დაგვიანებით წარდგენისთვის/წარუდგენლობისთვის განსაზღვრული ჯარიმა\nსანქციები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n8\n\nდოკუმენტის დათვალიერება\n\ninfohub@rs.ge",
    "title": "Document 137b17d3-70f5-457d-a7bd-01a0d6b0c653"
  }
}