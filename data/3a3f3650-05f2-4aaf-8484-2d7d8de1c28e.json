{
  "id": "3a3f3650-05f2-4aaf-8484-2d7d8de1c28e",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №86925/1/2024\n22 მაისი 2024\nდოკუმენტის #:\n86925/1/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n17 მაისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, გაწეული ხარჯი ან სხვა გადახდა, რომელიც ეკონომიკურ საქმიანობასთან დაკავშირებული არ არის, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\n№86925/1/2024 \n17 მაისი 2024 \n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----------“ (ს/ნ ----------)\nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 4.04.2024 წელს განიხილა და მიიღო გადაწყვეტილება შპს „----------“ 20.01.2024 წელს რეგისტრირებულ საჩივარზე (რეგისტრაციის №86925/1/2024). \n\n\nდავის საგანი:\nსაქართველოს ფინანსთა სამინისტროსთან არსებული დავების განხილვის საბჭოს 7.09.2023 წლის №20063/2/2023 გადაწყვეტილების აღსრულების შედეგები.\n\n\nგასაჩივრებული გადაწყვეტილება:\nაუდიტის დეპარტამენტის 20.12.2023 წლის №072-13 საგადასახადო მოთხოვნა.\n\n\nდარიცხული თანხა: 343 810,97 ლარი.\nმათ შორის:\nგადასახადი - 185 895\nდღგ - (- 60)\nმოგების გადასახადი - 88 599\nსაშემოსავლო გადასახადი - 96 875\nქონების გადასახადი - 481\nჯარიმა - 88 175\nსაურავი - 69 740\n\n\nფაქტების აღწერა/დარიცხვის საფუძვლები\nაუდიტის დეპარტამენტის 8.12.2022 წლის კამერალური საგადასახადო შემოწმების აქტით შემოწმებულია მომჩივნის საქმიანობის 1.01.2019 წლიდან 1.07.2022 წლამდე პერიოდი. შემოწმების აქტის მიხედვით სადავო დარიცხვა გამოწვეულია შემდეგი გარემოებებით:\nშემოწმების პროცესში საწარმოს მიერ არასრულად იქნა წარმოდგენილი ფიზიკური პირებისაგან მეორადი კატალიზატორისა და ხე-ტყის შესყიდვის დამადასტურებელი პირველადი საგადასახადო დოკუმენტები - შესყიდვის აქტები. წარმოდგენილი დოკუმენტების ნაწილმა კი ვერ დააკმაყოფილა პირველადი დოკუმენტის კრიტერიუმები, კერძოდ - შესყიდვის აქტში დაფიქსირებული საიდენტიფიკაციო ნომერი არ შეესაბამებოდა ფიზიკური პირის სახელს და გვარს. ვინაიდან საქონლის ექსპორტის სასაქონლო რეჟიმში მოქცევის დოკუმენტაციით უტყუარად დასტურდება საქონლის არსებობისა და რეალიზაციის ფაქტი, შემოწმებამ იხელმძღვანელა შემოსავლების სამსახურის უფროსის №22708 ბრძანებით დამტკიცებული მეთოდური მითითებით, რომლის მიხედვითაც შესყიდვის დოკუმენტებით განხორციელებული შეძენის ღირებულების 25% ჩათვალა საგადასახადო კოდექსის 982 მუხლით გათვალისწინებულ ხარჯად, რომელიც დოკუმენტურად არ დასტურდება და დაიბეგრა მოგების გადასახადით შესაბამის საანგარიშო პერიოდებში. გადასახადის გადამხდელს დაერიცხა მოგების გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 20.12.2022 წლის №072-11 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 12.06.2023 წლის №12990 ბრძანებით საჩივარი დაკმაყოფილდა ნაწილობრივ, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაბჭოს 7.09.2023 წლის №20063/2/2023 გადაწყვეტილებით საჩივარი დაკმაყოფილდა ნაწილობრივ. აუდიტის დეპარტამენტს დაევალა საქონლის შეძენის ღირებულების განსაზღვრისას გაითვალისწინოს საგადასახადო კანონმდებლობის მოთხოვნათა შესაბამისად შედგენილი პირველადი საგადასახადო დოკუმენტების მონაცემები. შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს მომჩივნის საგადასახადო ვალდებულებების კორექტირება (შემცირება) და შედეგების ასახვა გადასახადის გადამხდელის პირადი აღრიცხვის ბარათზე. დანარჩენ ნაწილში საჩივარი არ დაკმაყოფილდა.\nსაბჭოს 7.09.2023 წლის №20063/2/2023 გადაწყვეტილების აღსრულების შედეგებზე შედგენილი აუდიტის დეპარტამენტის 13.12.2023 წლის დასკვნის მიხედვით, შესწავლილი იქნა საწარმოს მიერ წარმოდგენილი საქონლის შეძენისას შედგენილი პირველადი საგადასახადო დოკუმენტები. შესწავლის შედეგად, საგადასახადო კანონმდებლობის მოთხოვნათა შესაბამისად შედგენილი შესყიდვის აქტები ჩაითვალა დოკუმენტურად დადასტურებულ ხარჯად, შესაბამისად საწარმოს შეუმცირდა შემოწმების აქტით დარიცხული მოგების გადასახადის თანხა და ჯარიმა.\nაუდიტის დეპარტამენტის 13.12.2023 წლის დასკვნის საფუძველზე გადასახადის გადამხდელს წარედგინა ამავე დეპარტამენტის 20.12.2023 წლის №072-13 საგადასახადო მოთხოვნა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nმომჩივნის არგუმენტაცია\nარ არის სრულად შესრულებული საქართველოს ფინანსთა სამინისტროსთან არსებული დავების განხილვის საბჭოს 14.09.2023 წლის №20063/2/2023 გადაწყვეტილება დარიცხული მოგების გადასახადიდან (306 815 ლარი) შემოწმების შედეგების გადანგარიშებით შემცირებულია მხოლოდ 218 218 ლარი. დარიცხული დარჩა 88 597 ლარი მოგების გადასახადი.\nგადაწყვეტილების თანახმად შემმოწმებლებს უნდა გაეთვალისწინებინათ კანონმდებლობის თანახმად შედგენილი შესყიდვის აქტები და შეემცირებინათ დარიცხული მოგების გადასახადი. შემოწმების აქტის გადაანგარიშებით შემცირებულია მხოლოდ ნაწილი. უცნობია დანარჩენი თანხები რატომ არ იქნა შემცირებული. \nშესყიდვის აქტები/რეესტრები საქონლის შეძენისას დგებოდა შეძენის მომენტშივე, იმავდროულად და ეს დოკუმენტები სრულად იქნა მიწოდებული შემმოწმებლებისთვის აუდიტის პროცესში. ზოგიერთ მათგანში ჩანაწერების გაკეთებისას შესაძლოა დაშვებულია მექანიკური შეცდომა, მაგალითად რიგ შემთხვევებში პირადი ნომრის ერთი ციფრი არის არასწორად მითითებული (როგორც აუდიტორებმა განაცხადეს შემოწმების პროცესში), თუმცა ეს წარმოადგენს მხოლოდ და მხოლოდ მექანიკურ შეცდომას. თუ რეესტრის შედგენის სურათს შევხედავთ ჩანს, რომ შესყიდვის პროცესი, ფასები და მყიდველთა მაიდენტიფიცირებელი მონაცემების შედგენა ხდებოდა იმავდროულად, თარიღების და თანმიმდევრობის დაცვით. დოკუმენტები არ არის ყალბად შედგენილი. ასევე, აღნიშნული საქონელი რეალიზებულია, ექსპორტირებულია და ოპერაცია (ყიდვა-გაყიდვა) დადასტურებულია.\n75%-25%-ის მიდგომის გამოყენება ამ შემთხვევაში არაადეკვატურია, რადგანაც ამ ბიზნესში საქონლის ფასნამატი არ არის 25%. ასევე, უცნობია თუ რომელი შესყიდვის მონაცემები ჩაითვალა არასწორად, რათა საკუთარი ძალებით მოეხდინა დაშვებული მექანიკური შეცდომების გამოსწორება და შეძლებისდაგვარად დაზუსტება.\nუნდა გაუქმდეს №072-13 საგადასახადო მოთხოვნა, შემოწმების გადაანგარიშების შესახებ №1195/1 დასკვნა, შემმოწმებლებს დაევალოს კიდევ ერთხელ გულდასმით შეისწავლონ წარდგენილი შესყიდვის აქტები და დაშვებული მექანიკური შეცდომების მიუხედავად გაწეული შეძენის დანახარჯები სრულად გაითვალისწინონ, შეამცირონ დარიცხული მოგების გადასახადი.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის პირველი და მე-3 ნაწილების თანახმად:\n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა.\n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 72-ე მუხლის თანახმად:\n1. პირველადი საგადასახადო დოკუმენტი არის წერილობითი დოკუმენტი, რომლითაც შესაძლებელია სამეურნეო ოპერაციის მონაწილე მხარეთა იდენტიფიცირება, აქვს თარიღი და მოიცავს მიწოდებული საქონლის/გაწეული მომსახურების ჩამონათვალსა და ღირებულებას.\nსაქონლის/მომსახურების გაცვლის (ბარტერულ) ოპერაციაზე გამოწერილ პირველად საგადასახადო დოკუმენტში საქონლის ღირებულების (მათ შორის, საქონლის ერთეულის ფასის) მითითება სავალდებულო არ არის.\n2. პირველადი საგადასახადო დოკუმენტი დგება არანაკლებ ორ იდენტურ ეგზემპლარად, რომლებიც რჩება სამეურნეო ოპერაციის მონაწილე მხარეებთან.\n3. პირი ვალდებულია პირველადი საგადასახადო დოკუმენტი შეინახოს იმ კალენდარული წლის დასრულებიდან არანაკლებ 3 წლის განმავლობაში, რომლის საგადასახადო ვალდებულების დადგენისთვისაც იგი არის აუცილებელი.\nსაგადასახადო კოდექსის 73-ე მუხლის მე-9 ნაწილის „ა“ და „ბ“ ქვეპუნქტების თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს:\nა) მხედველობაში არ მიიღოს სამეურნეო ოპერაციები, რომლებსაც არა აქვს არსებითი ეკონომიკური გავლენა;\nბ) სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 982 მუხლის პირველი ნაწილის „ა“ ქვეპუნქტის თანახმად, ამ მუხლის მიზნებისათვის ხარჯს, რომელიც ეკონომიკურ საქმიანობასთან დაკავშირებული არ არის, მიეკუთვნება ხარჯი, რომელიც დოკუმენტურად დადასტურებული არ არის, თუ ეს ვალდებულება დადგენილია ამ კოდექსის შესაბამისად.\nსაგადასახადო კოდექსის 97-ე მუხლის პირველი ნაწილის „გ“ ქვეპუნქტის თანახმად, რეზიდენტი საწარმოს (გარდა ამ მუხლის მე-2 და მე-8−91 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია უსასყიდლოდ საქონლის მიწოდება/მომსახურების გაწევა ან/და ფულადი სახსრების გადაცემა.\nსაბჭოს 7.09.2023 წლის №20063/2/2023 გადაწყვეტილებით აუდიტის დეპარტამენტს დაევალა საქონლის შეძენის ღირებულების განსაზღვრისას გაითვალისწინოს საგადასახადო კანონმდებლობის მოთხოვნათა შესაბამისად შედგენილი პირველადი საგადასახადო დოკუმენტების მონაცემები. შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს მომჩივნის საგადასახადო ვალდებულებების კორექტირება (შემცირება).\nაუდიტის დეპარტამენტის 13.12.2023 წლის დასკვნის მიხედვით, შესწავლილი იქნა საწარმოს მიერ წარმოდგენილი საქონლის შეძენისას შედგენილი პირველადი საგადასახადო დოკუმენტები. შესწავლის შედეგად, საგადასახადო კანონმდებლობის მოთხოვნათა შესაბამისად შედგენილი შესყიდვის აქტები ჩაითვალა დოკუმენტურად დადასტურებულ ხარჯად, შესაბამისად საწარმოს შეუმცირდა შემოწმების აქტით დარიცხული მოგების გადასახადის თანხა და ჯარიმა.\nსაბჭო ყურადღებას ამახვილებს იმ გარემოებაზე, რომ საგადასახადო შემოწმების შედეგების გადაანგარიშებისას შესწავლილი და სათანადო საფუძვლების არსებობის შემთხვევაში გათვალისწინებული იქნა საგადასახადო კანონმდებლობის მოთხოვნათა შესაბამისად შედგენილი შესყიდვის აქტები, შედეგად შემცირებას დაექვემდებარა გადასახადის და სანქციის თანხები.\nაღნიშნულიდან გამომდინარე საბჭო მიიჩნევს, რომ აუდიტის დეპარტამენტის 13.12.2023 წლის დასკვნა გამოცემულია საბჭოს 7.09.2023 წლის №20063/2/2023 გადაწყვეტილების შესაბამისად და არ არსებობს სადავო აქტების გაუქმების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nხარჯი, რომლის გაწევის მიზანი არ არის მოგების, შემოსავლის ან კომპენსაციის მიღება\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nსაგადასახადო დეკლარაციაში/გაანგარიშებაში გადასახადის შემცირება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n21\n\nდოკუმენტის დათვალიერება\n\ninfohub@rs.ge",
    "title": "Document 3a3f3650-05f2-4aaf-8484-2d7d8de1c28e"
  }
}