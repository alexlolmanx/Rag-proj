{
  "id": "93850b5a-7c0e-4877-b397-32a11b1aea36",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №24378/2/2024\n07 თებერვალი 2025\nდოკუმენტის #:\n24378/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n06 თებერვალი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, დღგ-ით დასაბეგრი ოპერაციები\nჩამოტვირთვა\nგაზიარება\n1\nI ეტაპი - შემოსავლების სამსახური\n2 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№24378/2/2024\n06 თებერვალი 2025\n\n\nგ ა დ ა წ ყ ვ ე ტ ი ლ ე ბ ა\n\n\nმომჩივანი: შპს „-------“ (ს/ნ -------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 30.01.2025 წელს განიხილა და მიიღო გადაწყვეტილება შპს „-------“-ს 2.12.2024 წელს რეგისტრირებულ საჩივარზე (რეგისტრაციის №24378/2/2024).\n\n\nდავის საგანი: \nსაგადასახდო ვალდებულებების განსაზღვრა არაპირდაპირი მეთოდით.\n\n\nგასაჩივრებული გადაწყვეტილება: \n1. აუდიტის დეპარტამენტის 26.06.2024 წლის №024-45 საგადასახადო მოთხოვნა;\n2. შემოსავლების სამსახურის 21.10.2024 წლის №22605 ბრძანება.\n\n\nდარიცხული თანხა: 526 420,84 ლარი. \nმათ შორის:\nგადასახადი - 330 471 \nდღგ - 84 403\nსაშემოსავლო გადასახადი - 246 068\nჯარიმა - 164 085 \nსაურავი - 31 864,84\n\n\nფაქტების აღწერა/დარიცხვის საფუძვლები\nაუდიტის დეპარტამენტის 24.06.2024 წლის კამერალური საგადასახადო შემოწმების აქტით შემოწმებულია 13.05.2022 წლიდან 23.04.2024 წლამდე პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით: \nგადასახადის გადამხდელს შემოწმების ფარგლებში საგადასახადო ორგანოსთვის არ წარმოუდგენია ბუღალტრული პროგრამა და აღრიცხვა-ანგარიშგებასთან დაკავშირებული ინფორმაცია/დოკუმენტაცია, ასევე, საბანკო ამონაწერები და ცნობები ანგარიშების შესახებ.\nკომპანიას შესამოწმებელი პერიოდის განმავლობაში გამოწერილი აქვს 2 სასაქონლო ზედნადები 3 280 ლარის ოდენობის საქონელზე. ამასთან, შესამოწმებელი პერიოდის განმავლობაში მის მიერ იმპორტის გზით შემოტანილი საქონლის საბაჟო ღირებულებამ შეადგინა 1 453 678 ლარი. საწარმოს, წარმოდგენილი დეკლარაციების მიხედვით, დეკლარირებული აქვს ჯამში 1 388 636 ლარის დღგ-ით დასაბეგრი ბრუნვა.\nშემოსავლების სამსახურის გადასახადების ადმინისტრირების საინფორმაციო სისტემის და შემოწმების ხელთ არსებული ინფორმაციის/დოკუმენტაციის მიხედვით არ დგინდება საანგარიშო პერიოდის განმავლობაში კომპანიის დოკუმენტური ფასნამატი. ამასთან, არ არის ცნობილი სასაქონლომატერიალური ფასეულობების ნაშთის არსებობის შესახებ. გადასახადის გადამხდელს 2023 წლის აპრილის თვის შემდგომ პერიოდზე არ უფიქსირდება იმპორტის საბაჟო დეკლარაციების გზით საქონლის შემოტანა, ასევე, დოკუმენტურად არ ფიქსირდება საქონლის ადგილობრივი შეძენა.\nაღნიშნულიდან გამომდინარე მომჩივნის საგადასახადო ვალდებულებები განისაზღვრა არაპირდაპირი მეთოდით. გამოყენებულ იქნა აუდირებული ფასი, მსგავს დასახელებისა და იდენტური სარეალიზაციო ბაზარზე არსებული საქონლის ფასნამატები შესაბამის ჯგუფებად, რომლის მიხედვით საშუალო ფასნამატმა შეადგინა 53,27%. აღნიშნულის გათვალისწინებით, განისაზღვრა დღგ-ით დასაბეგრი ბრუნვის ოდენობა შესაბამის საანგარიშო პერიოდებში დეკლარირებული მონაცემების პროპორციულად.\nშემოსავლების სამსახურის გადასახადების ადმინისტრირების საინფორმაციო სისტემის, საქართველოს ფინანსთა სამინისტროს საგამოძიებო სამსახურის მიერ მოწოდებული ინფორმაცია/დოკუმენტაციისა და საარქივო სამსახურის მიერ მოწოდებული დოკუმენტაციის მიხედვით, კომპანიის მიერ იმპორტის გზით შემოტანილი საქონლის რეალიზაციის შედეგად განისაზღვრა დღგ-ით დასაბეგრი ბრუნვა საგადასახადო კოდექსის 73-ე მუხლის გათვალისწინებით. მომჩივანს დაერიცხა გადასახადი და დაეკისრა ჯარიმა საგადასახადო კოდექსის 275-ე მუხლით.\nარაპირდაპირი მეთოდით განსაზღვრული შემოსავლები, შემცირდა დოკუმენტური დანახარჯებით, ხოლო იმპორტირებული საქონლის ღირებულებების ნაწილში არარეზიდენტი მომწოდებლისთვის გადახდის დამადასტურებელი დოკუმენტი (საგადახდო დავალება, ჩეკი, ქვითარი და ა.შ) შემოწმების ფარგლებში არ წარმოდგენილა, ორგანიზაციას საბანკო ამონაწერებით არ უფიქსირდება იმპორტის გზით შემოტანილი საქონლის ღირებულების გადახდა და შემოსავლების სამსახურის გადასახადების ადმინისტრირების საინფორმაციო სისტემაში არ იძებნება მონაცემები ფულადი სახსრების გატანასთან დაკავშირებული დეკლარაციების შესახებ. არ წარმოუდგენია არარეზიდენტ კომპანიასთან გაფორმებული ურთიერთშედარების აქტები და კრედიტორული დავალიანების არსებობა/არარსებობის შესახებ ინფორმაცია. ვინაიდან გადასახადის გადამხდელის მიერ აღნიშნული საქონლის უსასყიდლოდ მიღების ან/და მისთვის დავალიანების პატიების ფაქტი დადგენილი არ არის, შემოსავლების სამსახურის უფროსის 8.07.2019 წლის №22708 ბრძანებით დამტკიცებული მეთოდური მითითების (დანართი №8) შესაბამისად, კომპანიის მიერ იმპორტირებულ საქონელზე არარეზიდენტი მომწოდებლისთვის საინვოისო ღირებულების შესაბამისად გადასახდელი თანხის 75% ჩაითვალა ანაზღაურებულად და აღნიშნული ოდენობა გათვალისწინებულ იქნა ფულადი საშუალებების გამოანგარიშების ნაწილში.\nზემოთ აღნიშნულის გათვალისწინებით განისაზღვრა ფულადი საშუალების ნაშთი საანგარიშო პერიოდის ბოლოსთვის. შემოწმების პროცესში კომპანიას არ წარუდგენია რაიმე სახის ინფორმაცია დებიტორული/კრედიტორული ნაშთისა და სალაროში ფულადი საშუალების ნაშთის შესახებ. ვინაიდან დადგენილი ფულადი საშუალების ნაშთის სალაროში არსებობის ან ეკონომიკურ საქმიანობაში გამოყენების ფაქტი არ დგინდება, აღნიშნული ფულადი ნაშთი განისაზღვრა ანგარიშვალდებულ პირზე ხელფასის სახით განაცემად და დაიბეგრა გადახდის წყაროსთან საშემოსავლო გადასახადით. კომპანიას განესაზღვრა ჯარიმა საგადასახადო კოდექსის 275-ე მუხლის მიხედვით.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 26.06.2024 წლის №024-45 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 21.10.2024 წლის №22605 ბრძანებით საჩივარი დაკმაყოფილდა ნაწილობრივ, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 136-ე მუხლის მე-3 ნაწილზე, 49-ე მუხლის პირველი ნაწილის „ე“ ქვეპუნქტზე, 61-ე მუხლის მე-3 ნაწილზე, 73-ე მუხლის მე-4 ნაწილზე, მე-5 ნაწილის „ა“ ქვეპუნქტზე და მე-9 ნაწილის „ბ“ ქვეპუნქტზე, 158-ე მუხლის პირველ ნაწილზე, 159-ე მუხლის პირველი ნაწილის „ა“ და „ბ“ ქვეპუნქტებზე, 163-ე მუხლის პირველ და მე-2 ნაწილებზე, 164-ე მუხლის პირველ ნაწილზე, 101-ე მუხლის პირველ ნაწილზე, მე-12 მუხლის პირველ ნაწილის „გ“ ქვეპუნქტზე, 154-ე მუხლის პირველი ნაწილის „ა“ ქვეპუნქტზე და მე-2 ნაწილის „ა“ და „ბ“ ქვეპუნქტებზე, 43-ე მუხლის მე-4 ნაწილზე და ყურადღებას ამახვილებს დადგენილ ფაქტობრივ გარემოებაზე, რომლის მიხედვით, გადასახადის გადამხდელს შემოწმების მიმდინარეობისას არ წარმოუდგენია ბუღალტრული პროგრამა, აღრიცხვა-ანგარიშგებასთან დაკავშირებული ინფორმაცია/დოკუმენტაცია, ასევე, საბანკო ამონაწერები და ცნობები ანგარიშების შესახებ. შესაბამისად, შემოწმებამ საგადასახადო ვალდებულებები განსაზღვრა არაპირდაპირი მეთოდის გამოყენებით. კერძოდ, განსაზღვრა აუდირებული ფასი, მსგავსი დასახელებისა და იდენტურ სარეალიზაციო ბაზარზე არსებული საქონლის ფასნამატები დააჯგუფა შესაბამის ჯგუფებად, რომლის მიხედვით საშუალო ფასნამატმა შეადგინა 53,27% და განისაზღვრა დღგ-ით დასაბეგრი ბრუნვა შესაბამის საანგარიშო პერიოდებში დეკლარირებული მონაცემების პროპორციულად. ამასთან, შემოწმებით ჩატარდა საწარმოს ფულადი სახსრების მოძრაობის ანალიზი, რომლის შედეგად დადგინდა, რომ საწარმოს საბანკო ამონაწერებით არ უფიქსირდება იმპორტის გზით შემოტანილი საქონლის ღირებულების გადახდა და შემოსავლების სამსახურის გადასახადების ადმინისტრირების საინფორმაციო სისტემაში არ იძებნება ინფორმაცია ფულადი სახსრების გატანასთან დაკავშირებული სავალუტო დეკლარაციების შესახებ. ასევე, გადასახადის გადამხდელს არ წარმოუდგენია არარეზიდენტ კომპანიასთან გაფორმებული ურთიერთშედარების აქტები და კრედიტორული დავალიანების არსებობა/არარსებობის შესახებ ინფორმაცია. შედეგად, კომპანიის მიერ იმპორტირებულ საქონელზე არარეზიდენტი მომწოდებლისთვის საინვოისო ღირებულების შესაბამისად გადასახდელი თანხის 75% ჩაითვალა ანაზღაურებულად, ხოლო გაანგარიშებული ფულის ნაშთი ჩაითვალა ანგარიშვალდებულ პირზე გაცემულ ხელფასად.\nიმის გათვალისწინებით, რომ გადასახადის გადამხდელი არ აწარმოებს ბუღალტრულ აღრიცხვას დადგენილი წესით, ხოლო მისი სააღრიცხვო დოკუმენტაციით შემოწმებისთვის შეუძლებელი იყო დაბეგვრის ობიექტის დადგენა, შემოსავლების სამსახური მიიჩნევს, რომ არაპირდაპირი მეთოდის გამოყენებით საგადასახადო ვალდებულებების განსაზღვრა, აუდირებული ფასნამატის გამოყენება, კერძოდ, მსგავსი დასახელებისა და იდენტურ სარეალიზაციო ბაზარზე არსებული საქონლის ფასნამატების დაჯგუფება შესაბამის ჯგუფებად და საშუალო ფასნამატის გაანგარიშება, დღგ-ით დასაბეგრი ბრუნვის განსაზღვრა და ფულადი სახსრების მოძრაობის შესწავლის შედეგად დადგენილი ფულის ნაშთის დირექტორზე გაცემულ ხელფასად განხილვა განხორციელდა მართლზომიერად. ხოლო, იმპორტირებული საქონლის ღირებულების გათვალისწინებით საშემოსავლო გადასახადით დასაბეგრი ბაზის განსაზღვრასთან დაკავშირებით, შემოსავლების სამსახურმა მიიჩნია, რომ უნდა დაევალოს აუდიტის დეპარტამენტს საქონლის საინვოისო ღირებულება სრულად გაითვალისწინოს ხარჯებში და აღნიშნულის გათვალისწინებით, განახორციელოს შესაბამისი საგადასახადო ვალდებულებების კორექტირება (შემცირება). \n\n\nმომჩივნის არგუმენტაცია \nკომპანიის საქმიანობაა საბითუმო და საცალო ვაჭრობა ქალის, ბავშვისა და მამაკაცის ტანსაცმლით. შესამოწმებელ პერიოდში ჩინეთიდან და თურქეთიდან შემოაქვს საქონელი, პროდუქციაზე ფასნამატი განსაზღვრულია საბითუმო და საცალო პოზიციაზე 5-10% ოდენობით. საქონლის რეალიზაცია ხდება ბითუმად, შესაბამისად, რეალიზებული საქონლის ფასნამატი საბაზრო პირობებიდან გამომდინარე დაბალია საცალოდ რეალიზებულ პროდუქციაზე, ასევე ზემოთაღნიშნული ფასნამატი გამოწვეულია არსებული კონკურენციით.\nარ ეთანხმება საგადასახადო ვალდებულებების განსაზღვრას არაპირდაპირი მეთოდების გამოყენებით. საქმიანობიდან გამომდინარე არ არის გათვალისწინებული შემდეგი გარემოებები: 1. არასწორად არის გამოთვლილი ფასნამატის პროცენტი (არ არის გათვალისწინებული/შედარებითი მეთოდით რეალიზებული პროდუქციის სასაქონლო ზედნადებები); 2. არასწორად არის გამოთვლილი ფასნამატის პროცენტი (არ არის გათვალისწინებული ქრონომეტრაჟი); 3. იმპორტირებულ საქონელზე გადახდის დამადასტურებელი დოკუმენტაცია (ჩეკები, გადახდის ქვითრები და სხვა) წარმოადგინეს.\nგამოვლენილი საქონლის რეალიზაციის თანხით გაიზარდა მისაღები შემოსავალი. დღგ-ის ჭრილში შემოწმებით მიღებული დამატებით დასაბეგრი შემოსავალი გადანაწილდა დეკლარირებული დღგ-ის დასაბეგრი ბრუნვების პროპორციულად, საანგარიშო პერიოდში გამოვლინდა ნაღდი ფულის არაგონივრული ნაშთი, რომელიც შესაბამის პერიოდში დაიბეგრა საზოგადოების დირექტორზე გაცემულ ხელფასად.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის პირველი და მე-3 ნაწილების თანახმად: \n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა. \n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე. \nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე, სხვა მსგავს ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის მიხედვით, დღგ-ით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. \nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი. \nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nშემოწმების შედეგად დადგენილია, რომ კომპანიას შესამოწმებელი პერიოდის განმავლობაში გამოწერილი აქვს 2 სასაქონლო ზედნადები 3 280 ლარის ოდენობის საქონელზე. ამასთან, მომჩივნის მიერ იმპორტის გზით შემოტანილი საქონლის საბაჟო ღირებულება მეტია დეკლარირებულ დღგ-ით დასაბეგრ ბრუნვაზე. არ დგინდება შესამოწმებელი პერიოდის განმავლობაში კომპანიის დოკუმენტური ფასნამატი. უცნობია სასაქონლო-მატერიალური ფასეულობების ნაშთის ოდენობა. გადასახადის გადამხდელს 2023 წლის აპრილის თვის შემდგომ პერიოდზე არ უფიქსირდება იმპორტის ოპერაციები. დოკუმენტურად არ ფიქსირდება საქონლის ადგილობრივი შეძენა.\nაუდიტის დეპარტამენტის წარმომადგენლის განმარტებით, მომჩივანთან მიმდინარე კონტროლის პროცედურებიდან ერთ შემთხვევაში განხორციელდა საკონტროლო შესყიდვა/შეთავაზება, ხოლო ინვენტარიზაციის ჩატარება ვერ მოხერხდა. დოკუმენტური რეალიზაცია მთლიან რეალიზაციაში იყო მცირე რაოდენობით და დოკუმენტური ფასნამატი არ იქნა გამოყენებული.\nსაბჭო ყურადღებას ამახვილებს საქმის გარემოებებზე, მხარეთა არგუმენტაციაზე და მიიჩნევს, რომ საქონლის რეალიზაციიდან მიღებული შემოსავლის განსაზღვრისთვის არაპირდაპირი მეთოდის გამოყენება მართზლომიერია და მომჩივნის საგადასახადო ვალდებულებები განსაზღვრულია კანონმდებლობის შესაბამისად.\nსაბჭო მიუთითებს, რომ მომჩივნის მიერ არ არის წარმოდგენილი ინფორმაცია/დოკუმენტაცია (მათ შორის გაანგარიშება ცხრილის სახით), რომლითაც დადგინდებოდა შემოწმების შედეგად დადგენილისგან განსხვავებული გარემოებები და მიიჩნევს, რომ არ არსებობს სადავო აქტების გაუქმების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nშემოსავლების/ხარჯების განსაზღვრა არაპირდაპირი მეთოდით\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nსაქონლის მიწოდება/მომსახურების გაწევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n29\n\nდოკუმენტის დათვალიერება\n\ninfohub@rs.ge",
    "title": "Document 93850b5a-7c0e-4877-b397-32a11b1aea36"
  }
}