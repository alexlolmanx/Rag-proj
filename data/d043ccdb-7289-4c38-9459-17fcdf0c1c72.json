{
  "id": "d043ccdb-7289-4c38-9459-17fcdf0c1c72",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18421/2/2022\n27 მარტი 2023\nდოკუმენტის #:\n18421/2/2022\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n09 თებერვალი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ით დასაბეგრი ოპერაციები, ქონებაზე გადასახადის განაკვეთი, საგადასახადო სამართალდარღვევა და საგადასახადო პასუხისმგებლობის ზოგადი პრინციპები, საგადასახადო დეკლარაციაში/გაანგარიშებაში გადასახადის შემცირება, დღგ-ისათვის გათვალისწინებული მოთხოვნების დარღვევა\nჩამოტვირთვა\nგაზიარება\n﻿№18421/2/2022 \n9.02.2023\n\n\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი:: ი/მ „----------“ (ს/ნ ---------) \nმოპასუხე:  აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,  9.02.2023 წელს განიხილა და მიიღო გადაწყვეტილება-----------ის 9.12.2022 წელს რეგისტრირებულ საჩივარზე (რეგისტრაციის №18421/2/2022). \n\n\n\n\nდავის საგანი: \nდაკისრებული სანქციებისგან გათავისუფლება. გასაჩივრებული გადაწყვეტილება:\n1. აუდიტის დეპარტამენტის 27.10.2022 წლის №006-474 საგადასახადო მოთხოვნა;\n2. შემოსავლების სამსახურის 6.12.2022 წლის №30666 ბრძანება.\n\n\nდარიცხული თანხა: 266 021,4 ლარი.\nმათ შორის:\nგადასახადი - 155 674\nდღგ - 69 992\nსაშემოსავლო გადასახადი - 85 610\nქონების გადასახადი - 72\nჯარიმა - 54 229\nსაურავი - 56 118,4\n\n\nფაქტების აღწერა/დარიცხვის საფუძვლები\nმეწარმის საქმიანობაა სამშენებლო პროექტირების მომსახურება.\nაუდიტის დეპარტამენტის 29.09.2022 წლის შემოწმების აქტით შემოწმებულია 1.01.2019 წლიდან 1.05.2022 წლამდე საანგარიშო პერიოდი. შემოწმების აქტიდან ირკვევა, რომ შესამოწმებელ პერიოდში გადასახადის გადამხდელი არ იყო რეგისტრირებული დღგ-ის გადამხდელად. შემოწმების შედეგად, შპს ,,---------ის’’ (ს/ნ -------) და შპს ,,---------ის’’ (ს/ნ ---------) მიერ წარდგენილ დოკუმენტაციაზე დაყრდნობით დადგინდა, რომ გადამხდელს 2019-2022 წლებში გაწეული აქვს სულ 470 607 ლარის ღირებულების პროექტირების მომსახურება, კერძოდ: 2019 წელს გაწეულ იქნა 244 742 ლარის, 2020 წელს - 36 501 ლარის, 2021 წელს 126 702 ლარის და 2022 წელს 62 662 ლარის ღირებულების მომსახურება. აღნიშნული მომსახურების გაწევა დასტურდება ხელშეკრულებებით და შესაბამისი მიღება-ჩაბარების აქტებით. მეწარმის დღგ-ით დასაბეგრმა ოპერაციებმა 100 000 ლარს გადააჭარბა 15.11.2019 წელს. შესაბამისად, საგადასახადო კოდექსის 157-ე მუხლის გათვალისწინებით, ი/მ ---------- დღგ-ის გადამხდელად სავალდებულო რეგისტრაციას დაექვემდებარა 15.11.2019 წლიდან. საგადასახადო კოდექსის 161-ე მუხლის გათვალისწინებით, აღნიშნული თარიღის შემდგომი პერიოდიდან, გადამხდელის მიერ განხორციელებული მომსახურებები 388 865 ლარის (დღგ-ის გარეშე) ოდენობით დაექვემდებარა დღგით დაბეგვრას. ასევე, გადამხდელს დაერიცხა ჯარიმა საგადასახადო კოდექსის 282-ე მუხლის პირველი ნაწილის შესაბამისად. \nშესამოწმებელ პერიოდში გადამხდელის მიერ არ არის წარდგენილი საშემოსავლო გადასახადის წლიური დეკლარაციები. შემოწმების შედეგად დადგინდა, რომ შესამოწმებელ პერიოდში გადამხდელის მიერ შპს ,,-------------’’ (ს/ნ ------------) განხორციელებული ოპერაციების შედეგად მიღებულმა შემოსავალმა შეადგინა სულ 347 508 ლარი, მათ შორის 2019 წელს-209 200 ლარი, 2020 წელს -30 933 ლარი და 2021 წელს 107 375 ლარი. საგადასახადო კოდექსის მე-80 და 81-ე მუხლების გათვალისწინებით, შემოწმებით დადგენილი შემოსავალი დაექვემდებარა ერთობლივ შემოსავალში ასახვას. მეწარმეს დაერიცხა გადასახადი და დაეკისრა ჯარიმა საქართველოს საგადასახადო კოდექსის 275-ე მუხლის შესაბამისად.\nშესამოწმებელ პერიოდში გადამხდელის მიერ არ არის წარმოდგენილი ქონების გადასახადის დეკლარაციები. შემოწმებით დადგინდა, რომ 2019 წელს გადამხდელის შემოსავალმა შეადგინა 209 200 ლარი. აღნიშნულ პერიოდში გადამხდელის საკუთრებაში ფიქსირდება ავტომობილები საერთო ღირებულებით 7 128 ლარი. საგადასახადო კოდექსის 202-ე მუხლის გათვალისწინებით, მეწარმეს დაერიცხა კუთვნილი ქონების გადასახადი და დაეკისრა ჯარიმა საქართველოს საგადასახადო კოდექსის 275-ე მუხლის შესაბამისად.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 27.10.2022 წლის №006-474 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 6.12.2022 წლის №30666 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 43-ე მუხლის მე-4 ნაწილზე, 269- ე მუხლის პირველ და მე-7 ნაწილებზე, 270-ე მუხლის პირველ ნაწილზე, 272-ე მუხლის პირველ ნაწილზე, 275-ე მუხლის მე-2 ნაწილზე, 282-ე მუხლის პირველ ნაწილზე, ფაქტობრივ გარემოებებზე და მიზანშეწონილად არ მიაჩნია საგადასახადო კოდექსის 269-ე მუხლის მე-7 ნაწილის გამოყენება. \n\n\nმომჩივნის არგუმენტაცია \nსამართალდარღვევა გამოწვეულ იქნა შეცდომითა და არცოდნით, ამასთანავე არ ქონია გადასახადისგან თავის არიდების განზრახვა და აღიარებს აღმოჩენილ სამართალდარღვევას. ამასთანავე, საგადასახადო ორგანოს მიერ შემოწმების დაწყებიდან, ზემოაღნიშნული საგადასახადო სამართალდარღვევის აღმოჩენამდე და მას შემდგომ აქტიურად თანამშრომლობს საგადასახადო ორგანოსთან.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 269-ე მუხლის პირველი ნაწილის თანახმად, საგადასახადო სამართალდარღვევად ითვლება პირის მართლსაწინააღმდეგო ქმედება (მოქმედება ან უმოქმედობა), რომლისთვისაც ამ კოდექსით გათვალისწინებულია პასუხისმგებლობა. საგადასახადო სამართალდარღვევისათვის პირს პასუხისმგებლობა შეიძლება დაეკისროს მხოლოდ ამ კოდექსით დადგენილი საფუძვლითა და წესით.\nსაგადასახადო კოდექსის 270-ე მუხლის პირველი ნაწილის თანახმად, საგადასახადო სანქცია არის პასუხისმგებლობის ზომა ჩადენილი საგადასახადო სამართალდარღვევისათვის.\nსაგადასახადო კოდექსის 272-ე მუხლის პირველი ნაწილის თანახმად, საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის.\nამავე კოდექსის 275-ე მუხლის მე-2 ნაწილის თანახმად, საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, იწვევს დაჯარიმებას შემცირებული გადასახადის თანხის 50 პროცენტის ოდენობით. საგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით. \nსაბჭო განმარტავს, რომ გადასახადის გადამხდელის კეთილსინდისიერება უკავშირდება მის მიერ დაშვებულ შეცდომას. კეთილსინდისიერება გულისხმობს პირის სუბიექტურ დამოკიდებულებას მის მიერ ჩადენილი ქმედებისადმი. პირი მოქმედებს საპატიებელი შეცდომის პირობებში ანუ მან არ იცოდა, რომ ჩადიოდა აკრძალულ ქმედებას (სამართალდარღვევას), ხოლო იმ შემთხვევაში თუ პირი მოქმედებდა თვითიმედოვნებით ან დაუდევრობით არ შეიძლება გათავისუფლდეს საგადასახადო პასუხისმგებლობისგან.\nსაბჭო ყურადღებას ამახვილებს ფაქტობრივ გარემოებაზე, რომ გადასახადის გადამხდელს არასრულად ჰქონდა შესრულებული საგადასახადო ვალდებულებები. ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, არ არსებობს საგადასახადო კოდექსის 269-ე მუხლის მე-7 ნაწილის გამოყენების და მომჩივნის სანქციებისგან გათავისუფლების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\n\n\n\n\nჩამოტვირთვა\nგაზიარება\nთეგები:\nდღგ - ს გადამხდელად ნებაყოფლობითი / სავალდებულო რეგისტრაცია და რეგისტრაციის გაუქმება\nმიწაზე ფიზიკური პირის ქონების გადასახადი\nსანქციები\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n16\n\nდოკუმენტის დათვალიერება\n\ninfohub@rs.ge",
    "title": "Document d043ccdb-7289-4c38-9459-17fcdf0c1c72"
  }
}