{
  "id": "f94a2d86-c7fd-45e4-ae8f-3ad7796a38b2",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 4795\n21 მარტი 2025\nდოკუმენტის #:\n4795\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n18 მარტი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაგადასახადო შეღავათი, გადასახადისაგან გათავისუფლება\nჩამოტვირთვა\nგაზიარება\n1\nI ეტაპი - შემოსავლების სამსახური\n0 დოკუმენტი\n2\nII ეტაპი - ფინანსთა სამინისტრო\n2 დოკუმენტი\n3\nIII ეტაპი - სასამართლო\n0 დოკუმენტი\nN 4795\n18 მარტი 2025\n\n\n\n\nბ რ ძ ა ნ ე ბ ა\n\n\n\n\n----- ------ (პ/ნ -----) (ფაქტ. მის.: ქ. -----)\n2025 წლის 8 თებერვლის საჩივრის\nდაკმაყოფილებაზე უარის თქმის თაობაზე\n\n\nშემოსავლების სამსახურმა დავების განხილვის საბჭოს 2025 წლის 28 თებერვლის სხდომაზე (ოქმი N 18) განიხილა ----- ----- (პ/ნ -----) N 94236/1/2025 საჩივარი, რომელიც ეხება შემოსავლების სამსახურის საბაჟო დეპარტამენტის 2025 წლის 14 თებერვლის N 2589 ბრძანებას. \n\n\nმომჩივნის არგუმენტაცია:\nსაჩივრის ავტორი არ ეთანხმება შემოსავლების სამსახურის საბაჟო დეპარტამენტის 2025 წლის 14 თებერვლის N 2589 ბრძანებას და განმარტავს, რომ ორმაგი მოქალაქეობის ქონა არ შეიძლება იყოს საქართველოს საგადასახადო კოდექსის 199-ე მუხლის „დ.დ“ ქვეპუნქტით გათვალისწინებული შეღავათით სარგებლობაზე უარის თქმის საფუძველი. აღნიშნული ნორმა არ შეიცავს შეზღუდვას ორმაგი მოქალაქეობის მქონე პირთათვის. კანონის მოთხოვნა არის უცხოეთში 6 თვეზე მეტი ხნით ყოფნა, რასაც აკმაყოფილებს კიდეც.\nაღნიშნულზე მითითებით ითხოვს საგადასახადო შეღავათის გავრცელებას და საბაჟო დეკლარაციის საფუძველზე გადახდილი თანხის (დღგ-ის) დაბრუნებას.\n\n\nფაქტობრივი გარემოებები:\nსაქმის მასალებითა და საბაჟო დეპარტამენტიდან გადმოგზავნილი ინფორმაციით ირკვევა, რომ 2024 წლის 5 სექტემბრის N -----/-- განცხადებით ----- ----- მიმართა საბაჟო ორგანოს და ითხოვა საქართველოს საბაჟო ტერიტორიაზე მის სახელზე შემოსატანი საქონლის თავისუფალ მიმოქცევაში გაშვების პროცედურაში მოქცევისას საქართველოს საგადასახადო კოდექსის 199-ე მუხლის „დ.დ“ ქვეპუნქტით გათვალისწინებული საგადასახადო შეღავათის გამოყენება.\n„საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 2019 წლის 29 აგვისტოს N 257 ბრძანებით დამტკიცებული „საქონლის საბაჟო პროცედურაში ან რეექსპორტში დეკლარირებისა და გაფორმების შესახებ“ ინსტრუქციის (დანართი N 8) მე-2 მუხლის მე-10 პუნქტის „ა“ ქვეპუნქტში შეტანილი ცვლილებით (N 74 19.08.2024), საქართველოს საგადასახადო კოდექსის 199-ე მუხლის „დ.დ“ ქვეპუნქტით 18 მარტი 2025 N 4795 გათვალისწინებული შეღავათით სარგებლობისათვის დამატებით განისაზღვრა, რომ უცხოეთში ყოველ 6 თვეზე მეტი ხნით ყოფნის შემდეგ საქართველოში შემოსულმა ფიზიკურმა პირმა (საქართველოს მოქალაქემ) საბაჟო გამშვებ პუნქტში შევსებულ „ფიზიკური პირის საბაჟო დეკლარაციაში“ უნდა განაცხადოს ინფორმაცია მის მიერ შემოსატან საქონელზე (რომელიც მასთან ერთად არ გადაადგილდება).\nმითითებული ცვლილება ძალაში შევიდა გამოქვეყნებიდან მე-7 დღეს, 2024 წლის 26 აგვისტოს და, შესაბამისად, ხსენებული პირობა გავრცელდა უცხოეთში 6 თვეზე მეტი ხნით ყოფნის შემდეგ საქართველოში შემოსულ იმ ფიზიკურ პირებზე, რომლებმაც საბაჟო საზღვარი გადმოკვეთეს ამ ცვლილების ამოქმედების შემდგომ.\nვინაიდან ----- ----- საქართველოს საბაჟო საზღვარზე შემოსული იყო აღნიშნული ცვლილების შემდეგ და მას შემოსვლისას არ შეუვსია ფიზიკური პირის საბაჟო დეკლარაცია, მოცემულ შემთხვევაში არ სრულდებოდა საგადასახადო შეღავათის გამოყენებისათვის აუცილებელი ერთ-ერთი პირობა.\nშესაბამისად, საქართველოს საგადასახადო კოდექსის მე-60 მუხლის მე-4 ნაწილის გათვალისწინებით, განმცხადებელს საბაჟო დეპარტამენტის N ----- (10.09.2024) წერილით უარი ეთქვა საგადასახადო შეღავათის გავრცელებაზე, რასაც არ დაეთანხმა მომჩივანი და 2024 წლის 16 სექტემბერს შემოსავლების სამსახურში წარადგინა N 153852/21 საჩივარი.\nშემოსავლების სამსახურის 2024 წლის 22 ოქტომბრის N 22662 ბრძანებით ----- ------ (პ/ნ -----) N 153852/21 საჩივარი დაკმაყოფილდა ნაწილობრივ:\nსაბაჟო დეპარტამენტს დაევალა დამატებით შეესწავლა საქმისათვის მნიშვნელობის მქონე ყველა გარემოება და მომჩივნის სახელზე საქონლის თავისუფალ მიმოქცევაში გაშვების პროცედურაში მოქცევისას საქართველოს საგადასახადო კოდექსის 199-ე მუხლის „დ.დ“ ქვეპუნქტით გათვალისწინებული შეღავათით სარგებლობის მართლზომიერების საკითხზე გადაწყვეტილება მიეღო ამ გარემოებათა შეფასებისა და ურთიერთშეჯერების საფუძველზე. საჩივარი დანარჩენ ნაწილში არ დაკმაყოფილდა.\nსაბაჟო დეპარტამენტის 2025 წლის 14 თებერვლის N 2589 ბრძანებით ----- ----- (პ/ნ -----) უარი ეთქვა საქართველოს საგადასახადო კოდექსის 199-ე მუხლის „დ.დ“ ქვეპუნქტით გათვალისწინებული საგადასახადო შეღავათის გავრცელებაზე.\nსაქართველოს საგადასახადო კოდექსის 199-ე მუხლის „დ.დ“ ქვეპუნქტით გათვალისწინებული საგადასახადო შეღავათის გავრცელებაზე საბაჟო დეპარტამენტის მიერ უარის თქმის საფუძველი არის მომჩივნის მიერ წარდგენილი და საბაჟო ორგანოში არსებული ინფორმაციის დამატებითი შესწავლის შედეგად დადგინილი შემდეგი გარემოებები:\n<> ----- ----- (პ/ნ -----) წარმოადგენს საქართველოს მოქალაქეს და, იმავდროულად, ----- მოქალაქეს;\n<> 2023 წლის 4 სექტემბერს საქართველოდან გასვლა და 2024 წლის 1 სექტემბერს საქართველოში შემოსვლა ----- ----- განხორციელებული აქვს ----- მოქალაქეობის დამადასტურებელი დოკუმენტით N -----;\n<> ----- ----- სახელზე საქართველოს საბაჟო ტერიტორიაზე შემოტანილი საქონელი გამოგზავნილია ----- დან.\nიმისათვის, რომ პირს წარმოეშვას საქართველოს საგადასახადო კოდექსის 199-ე მუხლის „დ.დ“ ქვეპუნქტში მითითებული საგადასახადო შეღავათით სარგებლობის უფლება, საბაჟო დეპარტამენტმა მიიჩნია, რომ აუცილებელია მისი უცხოეთში 6 თვეზე მეტი ხნით ყოფნა.\nვინაიდან მოქალაქეობა არის შესაბამის ქვეყანასთან პირის სამართლებრივი კავშირი, საბაჟო დეპარტამენტმა ----- ----- მისი მოქალაქეობის ქვეყანა, ----- , „უცხოეთად“ არ განიხილა და მიიჩნია, რომ არ არსებობს ----- სახელზე ----- გამოგზავნილი საქონლის იმპორტზე საქართველოს საგადასახადო კოდექსის 199-ე მუხლის „დ.დ“ ქვეპუნქტით გათვალისწინებული საგადასახადო შეღავათის გავრცელების საფუძველი.\n\n\nშემოსავლების სამსახურმა მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაქართველოს საგადასახადო კოდექსის 302-ე მუხლის მე-6 ნაწილი ადგენს, რომ დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები.\nამავე კოდექსის 304-ე მუხლის მე-21 ნაწილის თანახმად, თუ გასაჩივრებული გადაწყვეტილება/საგადასახადო მოთხოვნა გამოცემულია დავის განმხილველი ორგანოს მიერ მიღებული გადაწყვეტილების შესაბამისად, დავის განმხილველი ორგანო იღებს გადაწყვეტილებას საჩივრის დაკმაყოფილებაზე უარის თქმის შესახებ. აღნიშნულ საკითხს იხილავს ის ორგანო, რომლის მიერ მიღებული გადაწყვეტილების მიხედვითაც იქნა გამოცემული გასაჩივრებული გადაწყვეტილება/საგადასახადო მოთხოვნა.\nამავე საკანონმდებლო აქტის მე-60 მუხლის მე-2 ნაწილის შესაბამისად, საგადასახადო შეღავათად ითვლება სხვა გადასახადის გადამხდელებთან შედარებით ცალკეული კატეგორიის გადასახადის გადამხდელებისათვის მინიჭებული უპირატესობა, კერძოდ, შესაძლებლობა, გადაიხადონ გადასახადი ნაკლები ოდენობით ან გათავისუფლდნენ გადასახადის გადახდისაგან. მე-5 ნაწილის შესაბამისად, გადასახადის გადამხდელს უფლება აქვს, ისარგებლოს საგადასახადო შეღავათით შესაბამისი სამართლებრივი საფუძვლის წარმოშობის მომენტიდან მისი მოქმედების მთელი პერიოდის განმავლობაში.\nსაქართველოს საგადასახადო კოდექსის 199-ე მუხლის „დ.დ“ ქვეპუნქტის თანახმად, იმპორტის გადასახადისაგან გათავისუფლებულია „უცხოეთში ყოველ 6 თვეზე მეტი ხნით ყოფნის შემდეგ საქართველოში შემოსული ფიზიკური პირის მიერ საგარეო-ეკონომიკური საქმიანობის ეროვნული სასაქონლო ნომენკლატურის 28-ე–97-ე ჯგუფების (გარდა 87-ე ჯგუფისა) შესაბამისი 15 000 ლარის ღირებულების საქონლის იმპორტი, რომელიც არ არის განკუთვნილი ეკონომიკური საქმიანობისათვის.\nდავის განმხილველი ორგანოს გადაწყვეტილების აღსრულების მიზნით, ჩატარებული ადმინისტრაციული წარმოების შედეგად დადგინდა საქმისათვის მნიშვნელობის მქონე გარემოებები, კერძოდ: მომჩივანი არის საქართველოს მოქალაქე და, იმავდროულად ----- მოქალაქეც, რომელსაც 2023 წლის 4 სექტემბერს საქართველოდან გასვლა და 2024 წლის 1 სექტემბერს საქართველოში შემოსვლა განხორციელებული აქვს ----- მოქალაქეობის დამადასტურებელი დოკუმენტით და ამასთან, მის სახელზე შევსებული N ----- (23.01.2025) საქონლის საბაჟო დეკლარაციით დასტურდება, რომ თავისუფალ მიმოქცევაში გაშვების პროცედურაში მოქცეულია ----- გამოგზავნილი საქონელი საერთო საბაჟო ღირებულებით 7 525.76 ლარი.\nვინიდან მითითებული საგადასახადო შეღავათით სარგებლობის უფლების მოსაპოვებლად აუცილებელი პირობაა პირის „უცხოეთში“ 6 თვეზე მეტი ხნით ყოფნა, ხოლო ----- მომჩივნისთვის „უცხოეთად“ არ განიხილება და მის სახელზე ----- გამოგზავნილი საქონლის იმპორტზე საქართველოს საგადასახადო კოდექსის 199-ე მუხლის „დ.დ“ ქვეპუნქტით გათვალისწინებული საგადასახადო შეღავათის გავრცელების საფუძველი არ არსებობს.\nსაქართველოს საგადასახადო კოდექსის 60-წ მუხლის მე-4 ნაწილით აკრძალულია ინდივიდუალური ხასიათის საგადასახადო შეღავათის დაწესება და ცალკეული პირის გათავისუფლება გადასახადისაგან.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ შემოსავლების სამსახურის 2024 წლის 22 ოქტომბრის N 22662 ბრძანების აღსრულების მიზნით ჩატარებული ადმინისტრაციული წარმოების შედეგად გამოცემულ საბაჟო დეპარტამენტის 2025 წლის 14 თებერვლის N 2589 ბრძანებაში ასახული შედეგები შეესაბამება დავის განხილვისას მიღებულ გადაწყვეტილებას და არ არსებობს საჩივრის დაკმაყოფილების საფუძველი.\n\n\nსაქართველოს საგადასახადო კოდექსის 301-ე და 304-ე მუხლების საფუძველზე,\n\n\nვ ბ რ ძ ა ნ ე ბ:\n\n\n1. ----- ----- (პ/ნ -----------) საჩივარი არ დაკმაყოფილდეს;\n2. ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. N 16) ან თბილისის საქალაქო სასამართლოში (მის.: ქ. თბილისი, დავით აღმაშენებლის ხეივანი N 64), საქართველოს საგადასახადო კოდექსის XIV კარით დადგენილი წესით, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n24\n\nდოკუმენტის დათვალიერება\n\ninfohub@rs.ge",
    "title": "Document f94a2d86-c7fd-45e4-ae8f-3ad7796a38b2"
  }
}