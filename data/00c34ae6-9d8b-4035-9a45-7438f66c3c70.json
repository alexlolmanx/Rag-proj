{
  "id": "00c34ae6-9d8b-4035-9a45-7438f66c3c70",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22747/2/2024\n08 ივლისი 2024\nდოკუმენტის #:\n22747/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n04 ივლისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nმიწაზე ქონების გადასახადის გადამხდელი და დაბეგვრის ობიექტი, მიწაზე ქონების გადასახადის განაკვეთი, ქონების გადასახადის გამოანგარიშება და გადახდა, საჩივრის განხილვაზე უარის თქმა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№22747/2/2024\n04 ივლისი 2024\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: კოოპერატივი --------ა (ს/ნ -------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 28.06.2024 წელს განიხილა და მიიღო გადაწყვეტილება კოოპერატივი -------ას 1.04.2024 წელს რეგისტრირებულ საჩივარზე (რეგისტრაციის №22747/2/2024).\n\n\nდავის საგანი: \n1. ქონების გადასახადის დარიცხვის მართლზომიერება;\n2. საჩივრის განუხილველად დატოვება - გასაჩივრებულ საგადასახადო მოთხოვნაში ასახულია აღიარებული საგადასახადო დავალიანება.\n\n\nგასაჩივრებული გადაწყვეტილება: \n1. შემოსავლების სამსახურის 2021 წლის 23 აპრილის №071-51 საგადასახადო მოთხოვნა;\n2. შემოსავლების სამსახურის 2021 წლის 23 აპრილის №071-52 საგადასახადო მოთხოვნა;\n3. შემოსავლების სამსახურის 2021 წლის 23 აპრილის №071-53 საგადასახადო მოთხოვნა;\n4. აუდიტის დეპარტამენტის 2024 წლის 14 თებერვლის №071-2 საგადასახადო მოთხოვნა;\n5. შემოსავლების სამსახურის 2024 წლის 18 მარტის №5723 ბრძანება. \n\n\nდარიცხული თანხა: 46 964.4 ლარი. \nმათ შორის:\nაუდიტის დეპარტამენტის 2024 წლის 14 თებერვლის №071-2 საგადასახადო მოთხოვნით - 46 950 ლარი: \nმიწის გადასახადი (სასოფლო) – 27 340\nჯარიმა - 13 669\nსაურავი - 5 941\nშემოსავლების სამსახურის 2021 წლის 23 აპრილის №071-51 საგადასახადო მოთხოვნით: \nმიწაზე ქონების გადასახადი - 4.80 ლარი\nშემოსავლების სამსახურის 2021 წლის 23 აპრილის №071-52 საგადასახადო მოთხოვნით: \nმიწაზე ქონების გადასახადი - 4.80 ლარი\nშემოსავლების სამსახურის 2021 წლის 23 აპრილის №071-53 საგადასახადო მოთხოვნით: \nმიწაზე ქონების გადასახადი - 4.80 ლარი\n\n\nსადავო საკითხები:\n1. ქონების გადასახადის დარიცხვის მართლზომიერება \nფაქტების აღწერა\nშემოსავლების სამსახურის აუდიტის დეპარტამენტის 2024 წლის 25 იანვრის №1128 ბრძანების საფუძველზე ჩატარდა კოოპერატივის საქმიანობის კამერალური საგადასახადო შემოწმება. შემოწმების შედეგები აისახა 2024 წლის 12 თებერვლის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით:\nსაგადასახადო შემოწმებით დადგინდა, რომ გადასახადის გადამხდელს სრულყოფილად არ ჰქონდა წარდგენილი 2021, 2022 და 2023 წლების მიხედვით მიწაზე ქონების გადასახადის ყოველწლიური დეკლარაციები. მომჩივანს სახელმწიფოსგან ხელშეკრულებით 25 წლიანი იჯარით -----ის რაიონში, სოფელი ------ის ტერიტორიაზე აღებული ჰქონდა სხვადასხვა ტიპის სასოფლო-სამეურნეო დანიშნულების მიწის ნაკვეთები (1. მიწის ნაკვეთი (საძოვარი) საკადასტრო კოდით: ------- – 413,91 ჰექტარი; 2. მიწის ნაკვეთი (სათიბი) საკადასტრო კოდით: ------- – 45,87 ჰექტარი; 3. მიწის ნაკვეთი (სათიბი) საკადასტრო კოდით: ------- – 77,74 ჰექტარი). აგრეთვე, გადასახადის გადამხდელს საკუთრებაში გააჩნდა მიწის ნაკვეთები (საკადასტრო კოდით: ------ – 0,25 ჰექტარი და საკადასტრო კოდით: -------- – 0,08 ჰექტარი). მომჩივანს დაერიცხა ქონების გადასახადი და დაეკისრა საგადასახადო კოდექსის 275-ე მუხლით გათვალისწინებული ჯარიმა.\nშემოწმების აქტის საფუძველზე გამოიცა აუდიტის დეპარტამენტის 2024 წლის 14 თებერვლის №3140 ბრძანება და №071-2 საგადასახადო მოთხოვნა. მომჩივანს დამატებით გადასახდელად განესაზღვრა 46 950 ლარი.\nაღნიშნული საგადასახადო მოთხოვნა 2024 წლის 4 მარტს გასაჩივრდა შემოსავლების სამსახურში, რომელმაც 2024 წლის 18 მარტის №5723 ბრძანებით ამ ნაწილში არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე, 203-ე, 204-ე, 205-ე, 43-ე მუხლებზე, შემოწმებით დადგენილ გარემოებაზე და ყურადღებას ამახვილებს აუდიტის დეპარტამენტის მიერ მიწოდებულ ინფორმაციაზე, რომლის თანახმად, შემოწმების მიმდინარეობის დროს არაერთხელ შედგა კომუნიკაცია გადასახადის გადამხდელთან, თუმცა არგუმენტაციის შესაბამისი დამადასტურებელი მტკიცებულებები მომჩივნის მხრიდან წარდგენილი არ ყოფილა. აგრეთვე, არ არსებობდა არანაირი ინფორმაცია სახელმწიფოსთან გაფორმებული იჯარის ხელშეკრულების ბათილად ცნობის შესახებ.\nამასთან, შემოსავლების სამსახური აღნიშნავს, რომ საგადასახადო დავის წარმოების პროცესში გადასახადის გადამხდელის მხრიდან არ წარდგენილა მისი პოზიციის შესაბამისი იმგვარი დოკუმენტაცია/მტკიცებულება, რაც შეცვლიდა საგადასახადო შემოწმებით დადგენილ ფაქტობრივ გარემოებებს.\nზემოხსენებულ სამართლებრივ ნორმებზე, საქმეში არსებულ მასალებსა და ფაქტობრივ გარემოებებზე დაყრდნობით, შემოსავლების სამსახურმა სადავო საკითხთან დაკავშირებით მიიჩნია, რომ შემოწმების მიერ ქონების გადასახადში საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, ხოლო წარდგენილი საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს. \n\n\nმომჩივნის არგუმენტაცია \nშემოსავლების სამსახურის ბრძანება არის უკანონო და დაუსაბუთებელი. 2018 წლის 13 ივნისს მეიჯარე - სსიპ სახელმწიფო ქონების ეროვნულ სააგენტოს და მოიჯარე - კოოპერატივ -------ას შორის გაფორმდა იჯარის ხელშეკრულება. აღნიშნული ხელშეკრულებით დადგენილია და განსაზღვრულია მხარეთა უფლება-მოვალეობები. აღნიშნული ხელშეკრულების მოქმედების და მისი რეალური შედეგების საფუძვლები ზუსტად ამ ხელშეკრულებიდან გამომდინარეობს. აღნიშნულში გულისხმობენ იმ რეალურ გარემოებას, რომ ხელშეკრულებით ფიქტიურად განსაზღვრული უძრავი ქონებები კოოპერატივისთვის იყო და არის მიუწვდომელი, გამოუყენებელი მათი ბუნებრივი განლაგების და გეოგრაფიული არეალის გამო. ანუ უძრავი ქონებები, რომლის გამოყენების შედეგადაც უნდა მომხდარიყო კოოპერატივის ფუნქციონირება, ძირითად და ფუნდამენტურ მნიშვნელობას იძენდა ამ საკითხში.\nზემოთხსენებული ხელშეკრულების 3.1.1 პუნქტით განსაზღვრულია, რომ „მეიჯარის“ მიერ უნდა შესრულებულიყო საქართველოს მთავრობის 2017 წლის 29 მაისის №265 დადგენილებით გათვალისწინებული ღონისძიებები. ხსენებული დადგენილებით განსაზღვრულია, რომ - „ამ პროგრამაში ჩართულ სახელმწიფო საკუთრებაში არსებულ სათიბებამდე და საძოვრებამდე გზის მიყვანას ახორციელებენ საქართველოს რეგიონული განვითარებისა და ინფრასტუქტურის სამინისტრო და შესაბამისი მუნიციპალიტეტები“.\nკოოპერატივის მიერ არაერთხელ წერილობით მიემართა შესაბამის ორგანოებს იმის თაობაზე, რომ კოოპერატივი ვერ იყენებდა და სარგებლობდა იმ უძრავი ქონებებით, რაც ხელშეკრულებით მათ იჯარის სახით გადაეცათ. ამ დაბრკოლების მიზეზი კი იყო უმნიშვნელოვანესი გარემოება. პირველი ის, რომ ხელშეკრულებაში მოხსენიებული ტერმინი „სათიბი“ რეალურად არ იყო სწორად განსაზღვრული სტატუსი, ვინაიდან ის უძრავი ქონებები, რაც იჯარის ხელშეკრულებით განისაზღვრა, წარმოადგენს ციცაბო მთებს და იქ თივის მოპოვება პრაქტიკულად შეუძლებელი იყო. მეორე ის, რომ არ არსებობდა უძრავ ქონებებამდე მისასვლელი გზები, რომლის გაყვანის ვალდებულება „მეიჯარის“ ვალდებულებას წარმოადგენდა. ამ რეალური გარემოებების გამო ვერ მოხდა მათი დანიშნულებისამებრ გამოყენება. შესაბამისად, ამ ნაწილში ხელშეკრულება დარჩა ფიქტიური სახის და მისი ფუნქციონირება ვერ შედგა. \nსაგადასახადო კოდექსის 275-ე მუხლით დადგენილ გარემოებას - პირის მიერ საგადასახადო დეკლარაციაში გადასახადის თანხის შემცირებას - ადგილი არ ჰქონია. აქვე უნდა აღინიშნოს ის გარემოება, რომ ეს უძრავი ქონებები კოოპერატივს სარგებლობაში და მფლობელობაში არ მიუღია მათი განთავსების ადგილის, რელიეფის და გეოგრაფიული განლაგების გამო.\nსაგადასახადო კოდექსის 203-ე მუხლის „ბ“ ქვეპუნქტით დადგენილია, რომ ქონების გადასახადის გადამხდელია პირი იმ შემთხვევაში, თუ ის ამ მიწის ნაკვეთს ფლობს და სარგებლობს.\nმოცემულ შემთხვევაში კოოპერატივ ------ას მფლობელობასა და სარგებლობაში არ მიუღია 2024 წლის 12 თებერვლის საგადასახადო შემოწმების აქტში ჩამოთვლილ საკადასტრო კოდებზე მდებარე უძრავი ქონებები. ამდენად, ამ ქონებების დაბეგვრა არის უსამართლო და უკანონო ქმედება, ვინაიდან მათზე საგადასახადო კანონმდებლობით დადგენილი მფლობელობა და სარგებლობა, რაც დადგენილია საგადასახადო კოდექსის 203-ე მუხლის „ბ“ ქვეპუნქტით, კოოპერატივს არ განუხორციელებია. აღნიშნულის დადასტურებაა ასევე ის გარემოებაც, რომ კოოპერატივი დღემდე არ მუშაობს და ის უფუნქციოა.\nასევე, არ ეთანხმება შემოწმების აქტში მითითებულ მეთოდს, რითაც გაანგარიშებულია დასარიცხი თანხები. კერძოდ, საგადასახადო ორგანოს მიერ საგადასახადო კოდექსის 73-ე მუხლის გამოყენება მიაჩნიათ მნიშვნელოვან დარღვევად, ვინაიდან აღნიშნულის საფუძველი არ არსებობდა. საგადასახადო ორგანოს წარმომადგენლებს შეეძლოთ კოოპერატივის დირექტორებთან დაკავშირება და რეალური, ზუსტი ინფორმაციის მიღება. ეს მათ ვალდებულებასაც წარმოადგენდა, რადგან მომჩივანი მათ დადასტურებულად დაუმტკიცებდა, რომ საიჯარო ქონების რეალური მფლობელობა და სარგებლობა კოოპერატივს არც კი დაუწყია, ვინაიდან მათი გეოგრაფიულად განთავსების ადგილებიდან გამომდინარე ეს შეუძლებელია მანამდე, სანამ „მეიჯარე“ თავის ვალდებულებას არ შეასრულებს. ამ საიჯარო ქონებით ვერ სარგებლობას და არ შემდგარ მფლობელობას ასევე ადასტურებს ის გარემოება, რომ კოოპერატივს არც კი დაუწყია ფუნქციონირება.\nეს ფაქტები და გარემოებები დასტურდება კონკრეტული მტკიცებულებებით, საყოველთაოდ ცნობილი ფაქტებით და არსებული რეალური მდგომარეობით. ყველა ეს გარემოება კი საფუძველია იმისა, რომ კოოპერატივის მიმართ დარიცხული თანხა არის უკანონო და უსაფუძვლო და ის უნდა გაუქმდეს. \nგადასახადის გადამხდელის საჩივარი 2024 წლის 14 თებერვლის №071-2 საგადასახადო მოთხოვნის ბათილად ცნობასთან დაკავშირებით არ დაკმაყოფილდა, რაც უკანონოა.\nსაჩივარში ასევე ითხოვდნენ 2024 წლის 12 თებერვლის შემოწმების აქტის და აუდიტის დეპარტამენტის 2024 წლის 14 თებერვლის №3140 ბრძანების ბათილად ცნობას, რასთან დაკავშირებით შემოსავლების სამსახურს საერთოდ არ უმსჯელია და ამ ნაწილში საჩივარი არ განუხილია, რაც ასევე უკანონობაა.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 203-ე მუხლის „ა“ და „ბ“ ქვეპუნქტების თანახმად, მიწაზე ქონების გადასახადის გადამხდელია პირი საგადასახადო წლის 1 აპრილის მდგომარეობით:\nა) მის საკუთრებაში არსებულ მიწაზე;\nბ) სახელმწიფო საკუთრებაში არსებულ მიწაზე, რომლითაც სარგებლობს ან რომელსაც ფლობს იგი.\nსაგადასახადო კოდექსის 204-ე მუხლის პირველი ნაწილის შესაბამისად, სასოფლო-სამეურნეო დანიშნულებისა და ტყის მიწებზე ქონების გადასახადის წლიური საბაზისო განაკვეთები დიფერენცირებულია ადმინისტრაციულ-ტერიტორიული ერთეულებისა და მიწის კატეგორიების მიხედვით და დგინდება 1 ჰექტარზე გაანგარიშებით ლარში.\nამავე მუხლის მე-4 ნაწილის მიხედვით, მიწაზე საგადასახადო ვალდებულება განისაზღვრება საგადასახადო წლის 1 აპრილისათვის მოქმედი განაკვეთების მიხედვით.\nსაგადასახადო კოდექსის 205-ე მუხლის მე-2 ნაწილის თანახმად, საწარმო/ორგანიზაცია ქონების გადასახადის დეკლარაციას შესაბამის საგადასახადო ორგანოს წარუდგენს არა უგვიანეს კალენდარული წლის 1 აპრილისა და ამავე ვადაში იხდის ქონების გადასახადს, გარდა ამ მუხლის მე-7 ნაწილით გათვალისწინებული შემთხვევისა. დეკლარაციაში მონაცემები დასაბეგრი ქონების შესახებ შეიტანება გასული საგადასახადო წლის მიხედვით, ხოლო დასაბეგრი მიწის შესახებ – მიმდინარე საგადასახადო წლის მიხედვით.\nამავე მუხლის მე-7 ნაწილის შესაბამისად, საწარმო/ორგანიზაცია მიწაზე ქონების გადასახადს იხდის არა უგვიანეს კალენდარული წლის 15 ნოემბრისა.\nაუდიტის დეპარტამენტის 8.04.2024 წლის №33251-21-14 წერილით წარმოდგენილი ინფორმაციით დგინდება, რომ გადასახადის გადამხდელის მიერ სრულყოფილად არ იყო წარდგენილი 2021, 2022 და 2023 წლების მიხედვით მიწაზე ქონების გადასახადის ყოველწლიური დეკლარაციები. შემოწმების შედეგად დადგინდა, რომ მომჩივნის მიერ სახელმწიფოსაგან 25 წლიანი იჯარის ხელშეკრულებით -----ის რაიონ სოფელ ----ის ტერიტორიაზე აღებულია სხვადასხვა ტიპის, სასოფლო-სამეურნეო დანიშნულების მიწის ნაკვეთები. ასევე, გადასახადის გადამხდელს საკუთრებაში გააჩნია მიწის ნაკვეთები. შემოწმების მიმდინარეობის დროს არაერთხელ შედგა კომუნიკაცია მომჩივანთან, თუმცა ქონებით ვერ სარგებლობის დამადასტურებელი არგუმენტები და მტკიცებულებები გადასახადის გადამხდელის მხრიდან წარდგენილი არ ყოფილა. ასევე, არ არსებობს არანაირი ინფორმაცია სახელმწიფოსთან გაფორმებული იჯარის ხელშეკრულებების ბათილად ცნობის შესახებ. აღნიშნულიდან გამომდინარე, მომჩივანს დაერიცხა მიწაზე ქონების გადასახადი და დაეკისრა ჯარიმა დეკლარაციაში გადასახადის თანხის შემცირებისთვის.\nამასთან, გადასახადის გადამხდელს დავის ეტაპზე არ წარმოუდგენია რაიმე მტკიცებულება, რაც შეცვლიდა შემოწმებით დადგენილ გარემოებებს და გახდებოდა დარიცხული თანხების კორექტირების საფუძველი.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ ამ ნაწილში შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\n2. საჩივრის განუხილველად დატოვება - გასაჩივრებულ საგადასახადო მოთხოვნაში ასახულია აღიარებული საგადასახადო დავალიანება\nფაქტების აღწერა\nშემოსავლების სამსახურის 2021 წლის 23 აპრილის №071-51, №071-52, №071-53 საგადასახადო მოთხოვნები 2024 წლის 4 მარტს გასაჩივრდა შემოსავლების სამსახურში, რომელმაც 2024 წლის 18 მარტის №5723 ბრძანებით, საგადასახადო კოდექსის 301-ე მუხლის „ლ“ ქვეპუნქტის საფუძველზე, ამ ნაწილში განუხილველი დატოვა საჩივარი იმ მოტივით, რომ გასაჩივრებულ საგადასახადო მოთხოვნებში ასახულია აღიარებული საგადასახადო დავალიანება.\nშემოსავლების სამსახურის 2024 წლის 18 მარტის №5723 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის მე-8, 301-ე მუხლებზე და აღნიშნავს, რომ შემოსავლების სამსახურის გადასახადების ადმინისტრირების საინფორმაციო სისტემაში არსებული ინფორმაციით დგინდება, რომ გადასახადის გადამხდელმა 2021 წლის 19 აპრილს წარადგინა მიწაზე 2018, 2019 და 2020 წლის ქონების გადასახადის დაზუსტებული დეკლარაციები. აღნიშნული დეკლარაციების საფუძველზე გამოიცა 2021 წლის 23 აპრილის №071-51, №071-52, №071-53 საგადასახადო მოთხოვნები. ამდენად, შემოსავლების სამსახური აღნიშნავს, რომ სახეზეა საჩივრის განუხილველად დატოვების საგადასახადო კოდექსის 301-ე მუხლის „ლ“ ქვეპუნქტით გათვალისწინებული საფუძველი.\nზემოაღნიშნული სამართლებრივი ნორმების გათვალისწინებით, კოოპერატივის საჩივარი, საგადასახადო კოდექსის 301-ე მუხლის „ლ“ ქვეპუნქტის საფუძველზე, შემოსავლების სამსახურის 2021 წლის 23 აპრილის №071-51, №071-52, №071-53 საგადასახადო მოთხოვნებთან დაკავშირებით, უნდა დარჩეს განუხილველი.\n\n\nმომჩივნის არგუმენტაცია \nშემოსავლების სამსახური ბრძანებაში მოიხსენიებს 2021 წლის 23 აპრილის №071-51, №071-52 და №071-53 საგადასახადო მოთხოვნებს, ისინიც უნდა იქნეს ბათილად ცნობილი, რადგან სწორედ ის საფუძველია მათი გაუქმების საფუძველი, რაზეც ზემოთ აღინიშნა. შესაბამისად, ამ ნაწილშიც არ ეთანხმებიან შემოსავლების სამსახურის სადავო ბრძანებას.\nზემოაღნიშნულიდან გამომდინარე, ზოგადი ადმინისტრაციული კოდექსის 53-ე, 601 , 95-ე, 97-ე, 99- ე, 180-ე მუხლების და საგადასახადო კოდექსის მე-4, 41-ე მუხლების გათვალისწინებით, ითხოვს ბათილად იქნას ცნობილი შემოსავლების სამსახურის სადავო ბრძანება, როგორც უკანონო და დაუსაბუთებელი და კოოპერატივი გათავისუფლდეს დარიცხული გადასახადისგან.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 301-ე მუხლის „ლ“ ქვეპუნქტის თანახმად, დავის განმხილველი ორგანო საჩივარს არ განიხილავს, თუ გასაჩივრებულ საგადასახადო მოთხოვნაში ასახულია აღიარებული საგადასახადო დავალიანება.\nსაგადასახადო კოდექსის მე-8 მუხლის მე-5 ნაწილის „ა“ ქვეპუნქტის შესაბამისად, აღიარებული საგადასახადო დავალიანება არის საგადასახადო დავალიანება, თუ დარიცხვის საფუძველია საგადასახადო დეკლარაცია/საბაჟო დეკლარაცია.\nშემოსავლების სამსახურის ინფორმაციით, გადასახადის გადამხდელმა 2021 წლის 19 აპრილს წარადგინა 2018, 2019 და 2020 წლების მიწაზე ქონების გადასახადის დაზუსტებული დეკლარაციები. აღნიშნული დეკლარაციების საფუძველზე გამოიცა 2021 წლის 23 აპრილის №071-51, №071-52, №071-53 საგადასახადო მოთხოვნები. შესაბამისად, საგადასახადო კოდექსის მე-8 მუხლის მე-5 ნაწილის „ა“ ქვეპუნქტის გათვალისწინებით, სადავო საგადასახადო მოთხოვნებში ასახული საგადასახადო დავალიანება აღიარებულია, რაც საგადასახადო კოდექსის 301-ე მუხლის „ლ“ ქვეპუნქტის შესაბამისად, წარმოადგენს საჩივრის განუხილველად დატოვების საფუძველს.\nზემოაღნიშნულიდან გამომდინარე, საბჭომ მიიჩნია, რომ ამ ნაწილში შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\n\n\nჩამოტვირთვა\nგაზიარება\nთეგები:\nდასაბეგრი ქონება\nსასოფლო-სამეურნეო მიწა\nგანუხილველობის სხვა საფუძვლები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n18\n\nდოკუმენტის დათვალიერება\n\ninfohub@rs.ge",
    "title": "Document 00c34ae6-9d8b-4035-9a45-7438f66c3c70"
  }
}