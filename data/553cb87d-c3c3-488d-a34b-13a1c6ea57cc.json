{
  "id": "553cb87d-c3c3-488d-a34b-13a1c6ea57cc",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21683/2/2023\n26 აპრილი 2024\nდოკუმენტის #:\n21683/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n25 აპრილი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, დღგ-ით დასაბეგრი ოპერაციები, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№21683/2/2023\n25 აპრილი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „---------“ (ს/ნ ) \nმოპასუხე: აუდიტის დეპარტამენტი \n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 1.03.2024 წელს განიხილა და მიიღო გადაწყვეტილება შპს ---------- 22.12.2023 წელს რეგისტრირებულ საჩივარზე (რეგისტრაციის №21683/2/2023). \n\n\nდავის საგანი:\nშემოწმებით განსაზღვრული საგადასახადო ვალდებულებები.\n\n\nგასაჩივრებული გადაწყვეტილება:\n1. აუდიტის დეპარტამენტის 13.10.2023 წლის №002-244 საგადასახადო მოთხოვნა;\n2. შემოსავლების სამსახურის 27.11.2023 წლის №29353 ბრძანება.\n\n\nდარიცხული თანხა: 59 223 ლარი.\nმათ შორის:\nგადასახადი - 33 991\nდღგ - 20 642\nსაშემოსავლო გადასახადი - 13 349\nჯარიმა - 16 996\nსაურავი - 8 236\n\n\nფაქტების აღწერა/დარიცხვის საფუძვლები\nგადასახადის გადამხდელის საქმიანობაა სამშენებლო-სამონტაჟო სამუშაოების წარმოება, კერძოდ, სადარბაზოებში განათებების დაყენება, როგორც სახელმწიფო ტენდერებით, ასევე კერძო დაკვეთების საფუძველზე.\nშემოსავლების სამსახურის აუდიტის დეპარტამენტის მიერ ჩატარდა მომჩივნის საქმიანობის 1.01.2020 წლიდან 1.06.2023 წლამდე პერიოდის საგადასახადო შემოწმება. შემოწმების შედეგები აისახა 2023 წლის 29 სექტემბრის საგადასახადო შემოწმების აქტში, რომლის მიხედვით, სადავო დარიცხვა განპირობებულია შემდეგი გარემოებებით: \nშემოწმებით დადგინდა, რომ სახელმწიფო შესყიდვების სააგენტოს ვებ-გვერდის მონაცემების შესაბამისად, შესამოწმებელი პერიოდის განმავლობაში, გადასახადის გადამხდელს ქ.---------,  და ქ. --------- გამგეობებისათვის სახელმწიფო ტენდერების საფუძველზე, შესრულებული აქვს სამშენებლო ელექტრო სამონტაჟო სამუშაოები. ამავე ვებ-გვერდის მიხედვით, კომპანიასთან გაფორმებულია შესაბამისი მიღებაჩაბარების აქტები და ასევე, კომპანიის ანგარიშზე ჩარიცხულია შესაბამისი თანხები. მოცემული ოპერაციები გადასახადის გადამხდელის მიერ არასრულად არის ასახული წარდგენილ დღგ-ის შესაბამისი პერიოდების დეკლარაციებში. ასევე დადგინდა, რომ გადასახადის გადამხდელის მიერ განხორციელებულია სხვადასხვა სახის საქონლის მიწოდება, რაზედაც გამოწერილია სასაქონლო ზედნადებები, თუმცა აღნიშნული მიწოდებები ასევე არ არის ასახული შესაბამისი საანგარიშო პერიოდების დღგ-ით დასაბეგრ ბრუნვებში. ყოველივე ზემოთაღნიშნულის გათვალისწინებით, შემოწმების მიერ განისაზღვრა დღგ-ით დასაბეგრი ბრუნვა, რის საფუძველზეც გადასახადის გადამხდელს დაერიცხა დღგ და დაეკისრა ჯარიმა საგადასახადო კოდექსის 275-ე მუხლის თანახმად;\nსაგადასახადო მონიტორინგის დეპარტამენტის 2023 წლის 20 ივნისის №14008 ბრძანების საფუძველზე განხორციელდა კომპანიის (ქ. -----------) სალაროში ნაღდი ფულის რაოდენობის დადგენა. აღნიშნული დეპარტამენტის თანამშრომლების მიერ ვერ განხორციელდა იურიდიული პირის უფლებამოსილ წარმომადგენელთან დაკავშირება, შესაბამისად, ვერ მოხდა გადასახადის გადამხდელის სალაროში ნაღდი ფულის რაოდენობის განსაზღვრის პროცედურების ჩატარება. 2022 წლის 5 აპრილის №8450 ბრძანებით დამტკიცებული „სალაროში ნაღდი ფულის რაოდენობის განსაზღვრის შესახებ“ პროცედურული სახელმძღვანელოს მე-4 მუხლის მე-3 პუნქტის შესაბამისად, სალაროს ნაღდი ფულის ნაშთი განისაზღვრა ნული ლარით. სახელმწიფო შესყიდვების სააგენტოს ვებ-გვერდის, შემოსავლების სამსახურის გადასახადების ადმინისტრირების საინფორმაციო სისტემაში არსებული მონაცემების (მათ შორის გადასახადის გადამხდელის მიერ გამოწერილი საგადასახადო ანგარიშ-ფაქტურების და სასაქონლო ზედნადებების) შესწავლის შედეგად, განხორციელებული ფულადი სახსრების მოძრაობის ანალიზით, 2023 წლის პირველი ივნისისათვის, სალაროს ბუღალტრული ნაშთი შეადგენს 53 399 ლარს. შემოწმების მიერ, ასევე განხორციელდა კრედიტორული დავალიანების გადამოწმება (შერჩევით - არსებით თანხებთან მიმართებაში) და საგადასახადო კოდექსის 70-ე მუხლის საფუძველზე, გამოთხოვილი იქნა ინფორმაცია მესამე პირებიდან. მიღებული ინფორმაციის შედეგად, შპს „-----------“-თან (ს/ნ -----------) მიმართებაში იკვეთება 3 096.6 ლარის კრედიტორული დავალიანების არსებობა, რომელიც გათვალისწინებული იქნა ფულადი სახსრების ნაშთის განსაზღვრისას. ყოველივე ზემოაღნიშნულიდან გამომდინარე, შემოწმებით განსაზღვრული სალაროს ბუღალტრული ნაშთი (აგროსილი 66 748 ლარი) ჩაითვალა დირექტორზე გაცემულ სახელფასო განაცემად, საგადასახადო კოდექსის 154-ე მუხლის თანახმად, დაიბეგრა გადახდის წყაროსთან საშემოსავლო გადასახადით. გადასახადის გადამხდელს განესაზღვრა ასევე ჯარიმა საგადასახადო კოდექსის 275-ე მუხლის გათვალისწინებით.\nშემოწმების აქტის საფუძველზე გამოიცა აუდიტის დეპარტამენტის 12.10.2023 წლის №25449 ბრძანება და 13.10.2023 წლის №002-244 საგადასახადო მოთხოვნა, რაც გასაჩივრდა შემოსავლების სამსახურში. \nშემოსავლების სამსახურის 27.11.2023 წლის №29353 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 136-ე მუხლის მე-3 ნაწილზე, 61-ე მუხლის მე-3 ნაწილზე, მე-2 მუხლის მე-2 ნაწილზე, შესაბამის პერიოდში მოქმედი საგადასახადო კოდექსის 160-ე მუხლის „ა“ ქვეპუნქტზე, 161-ე მუხლის პირველი ნაწილის „ა“ ქვეპუნქტზე, საგადასახადო კოდექსის 159-ე მუხლის პირველ ნაწილზე, 163-ე მუხლის პირველ და მე-2 ნაწილებზე, 164-ე მუხლის პირველ ნაწილზე, \n73-ე მუხლის მე-9 ნაწილის „ბ“ ქვეპუნქტზე და ამავე მუხლის მე-4 ნაწილზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე, მე-2 ნაწილის „ა“ და „ბ“ ქვეპუნქტებზე და ამავე მუხლის მე-3 ნაწილის „ა“ ქვეპუნქტზე, 43-ე მუხლის მე-4 ნაწილზე, 275-ე მუხლის მე-2 ნაწილზე, დადგენილ გარემოებაზე, განმარტავს, რომ კომპანიის მიმართ საშემოსავლო და დამატებული ღირებულების გადასახადების ნაწილში განსაზღვრული საგადასახადო ვალდებულებები მართლზომიერია. ამასთან, გადასახადის გადამხდელი ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა საგადასახადო ვალდებულებები განსაზღვრული არამართლზომიერად და დავის წარმოების პროცესში არ აქვს წარდგენილი არგუმენტები/მტკიცებულებები, რომლებიც შეცვლიდა საგადასახადო შემოწმების შედეგად დადგენილ გარემოებებს.\nშემოსავლების სამსახურმა მიიჩნია, რომ შემოწმებით განსაზღვრული საგადასახადო ვალდებულებები და შეფარდებული სანქცია შესაბამისობაშია კანონმდებლობის მოთხოვნებთან, ამდენად, გადასახადის გადამხდელის საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nშემოსავლების სამსახურის სადავო ბრძანებას არ ეთანხმება შემდეგ გარემოებათა გამო: \nადმინისტრაციული ორგანო მიუთითებს, რომ საგადასახადო კოდექსის საფუძველზე კომპანიას დაეკისრა ჯარიმა იმ მიზეზით, რომ ვერ განხორციელდა კომპანიის წარმომადგენელთან დაკავშირება, ვერ შემოწმდა სალაროს ნაშთი და ფულადი სახსრების მოძრაობა ჩაითვალა დირექტორზე გაცემულ ხელფასად.\nსაგადასახადო ორგანოს მითითება, რომ ვერ განხორციელდა კომპანიის დირექტორთან კომუნიკაცია და აღნიშნული მიზეზით ფულადი ტრანზაქციები ჩაითვალა დირექტორზე გაცემულ ხელფასად, პირდაპირ არღვევს ადმინისტრაციული კანონმდებლობის მოთხოვნებს, რომლებიც დადგენილი აქვს ადმინისტრაციულ ორგანოს.\nსაგადასახადო ორგანოს გააჩნია არაერთი საშუალება კომუნიკაცია დაამყაროს კომპანიის წარმომადგენელთან, მოისმინოს მათი პოზიცია და პოზიციათა შეჯერების შედეგად მიიღოს გადაწყვეტილება. ასევე, არაერთი საშუალება გააჩნია დეტალურად შეისწავლოს კომპანიის ტრანზაქციის ისტორია.\nდირექტორზე არანაირი ხელფასის გაცემას ადგილი არ ქონია, შესაბამისად გაუგებარია რა საფუძვლით იხელმძღვანელა საგადასახადო ორგანომ, როდესაც ტრანზაქციები ხელფასად მიიჩნია და ამასთანავე, დეკლარაციაში გადასახადების შემცირებაში დაადანაშაულა.\nიმ გარემოებიდან გამომდინარე, რომ ადგილი არ ქონია გადასახადების შემცირებას, შემოსავლის დამალვას და ა.შ. და რომ არც წარდგენილ საჩივარზე არ მომხდარა გარემოებების სათანადო კვლევაშესწავლა, ითხოვს შემოწმებით დარიცხული თანხების გაუქმებას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\nშესაბამის პერიოდში მოქმედი საგადასახადო კოდექსის 161-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა.\nსაგადასახადო კოდექსის 159-ე მუხლის პირველ ნაწილის თანახმად, დღგ-ით დასაბეგრი ოპერაციებია: \nა) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება;\nბ) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ მომსახურების გაწევა; \nსაგადასახადო კოდექსის 163-ე მუხლის პირველი და მე-2 ნაწილების თანახმად:\n1. საქონლის მიწოდების/მომსახურების გაწევის დღგ-ით დაბეგვრა ხორციელდება საქონლის მიწოდების/მომსახურების გაწევის მომენტში, თუ ამ მუხლით სხვა რამ არ არის გათვალისწინებული.\n2. თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც. \nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. ამავე მუხლის მე-4 ნაწილის შესაბამისად, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის მე-2 ნაწილის „ა“ და „ბ“ ქვეპუნქტების და მე-3 ნაწილის „ა“ ქვეპუნქტის თანახმად,\n1. გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, კერძოდ:\nა) პირი, რომელიც დაქირავებულს უხდის ხელფასს.\n2. გადახდის წყაროსთან გადასახადის დაკავებისას:\nა) გადასახადის დაკავებისა და ბიუჯეტში მისი გადარიცხვისათვის პასუხისმგებლობა ეკისრება შემოსავლის გადამხდელს;\nბ) გადასახადის თანხის დაუკავებლობის შემთხვევაში შემოსავლის გადამხდელი ვალდებულია ბიუჯეტში შეიტანოს დაუკავებელი გადასახადის თანხა ფაქტობრივად გადახდილი ანაზღაურების შესაბამისად და მასთან დაკავშირებული სანქციები.\n3.პირი, რომელიც ამ მუხლის პირველი ნაწილის თანახმად გადახდის წყაროსთან აკავებს გადასახადს, ვალდებულია:\nა)ბიუჯეტში გადარიცხოს გადასახადი პირისათვის თანხის გადახდისთანავე, ხოლო განაცემის არაფულადი ფორმით განხორციელების შემთხვევაში - შესაბამისი თვის ბოლო რიცხვში.\nსაგადასახადო კოდექსის 275-ე მუხლის მე-2 ნაწილის თანახმად, საგადასახადო დეკლარაციაში/გაანგარიშებაში გადასახადის თანხის შემცირება, გარდა ამ მუხლის პირველი, 21 და 22 ნაწილებით გათვალისწინებული შემთხვევებისა, იწვევს დაჯარიმებას შემცირებული გადასახადის თანხის 50 პროცენტის ოდენობით.\nდადგენილია, რომ შესამოწმებელი პერიოდის განმავლობაში გადასახადის გადამხდელს ქ. ----------- გამგეობებისათვის, სახელმწიფო ტენდერების საფუძველზე, შესრულებული აქვს სამშენებლო, ელექტრო-სამონტაჟო სამუშაოები, რაზედაც გაფორმებულია შესაბამისი მიღება-ჩაბარების აქტები და კომპანიის ანგარიშზე ჩარიცხულია შესაბამისი თანხები. მაგრამ გადასახადის გადამხდელის მიერ, ხსენებული ოპერაციებიდან და ასევე სხვადასხვა სახის საქონლის მიწოდებით მიღებული შემოსავლები არასრულად აქვს ასახული შესაბამისი პერიოდების დღგ-ის დეკლარაციებში. აგრეთვე, იმის გათვალისწინებით, რომ შემოწმების მიერ ვერ განხორციელდა იურიდიული პირის უფლებამოსილ წარმომადგენელთან დაკავშირება, შესაბამისად, ვერ განხორციელდა სალაროში ნაღდი ფულის რაოდენობის განსაზღვრის პროცედურების ჩატარება, 2022 წლის 5 აპრილის №8450 ბრძანებით დამტკიცებული „სალაროში ნაღდი ფულის რაოდენობის განსაზღვრის შესახებ“ პროცედურული სახელმძღვანელოს გათვალისწინებით, სალაროს ნაღდი ფულის ნაშთი განისაზღვრა ნული ლარით. სახელმწიფო შესყიდვების სააგენტოს ვებ-გვერდის და შემოსავლების სამსახურის გადასახადების ადმინისტრირების საინფორმაციო სისტემაში არსებული მონაცემების შესწავლის შედეგად, განხორციელდა ფულადი სახსრების მოძრაობის ანალიზი და განისაზღვრა სალაროს ბუღალტრული ნაშთი, რომელიც კრედიტორული დავალიანების გათვალისწინებით ჩაითვალა დირექტორზე გაცემულ ხელფასად. შედეგად, განისაზღვრა საგადასახადო ვალდებულებები დღგ-სა და საშემოსავლო გადასახადის ნაწილში, ასევე ჯარიმა საგადასახადო კოდექსის 275-ე მუხლის საფუძველზე.\nაუდიტის დეპარტამენტი 23.01.2024 წლის №5006-21-14 წერილით, ფაქტობრივ გარემოებებში დაფიქსირებულ ინფორმაციაზე დამატებით აღნიშნავს, რომ საგადასახადო კოდექსის 70-ე მუხლის თანახმად, გადასახადის გადამხდელისგან 28.06.2023.წ №----------- წერილით გამოთხოვილი იქნა საგადასახადო ვალდებულებების განსაზღვრასთან დაკავშირებული სრული სააღრიცხვო დოკუმენტაცია და ბუღალტრული პროგრამის ასლი შესამოწმებელ საანგარიშო პერიოდზე. აღნიშნულ შეტყობინებას გადასახადის გადამხდელი გაეცნო ელექტრონულად 3.07.2023 წელს, მაგრამ მოთხოვნილი დოკუმენტაციის წარდგენა არ განხორციელებულა. აღნიშნულიდან გამომდინარე, დაერიცხა ჯარიმა საგადასახადო კოდექსის 279-ე მუხლის პირველი ნაწილის თანახმად 400 ლარის ოდენობით, რაზედაც 2023 წლის 22 აგვისტოს შედგა საგადასახადო სამართალდარღვევის ოქმი №188543. 23.08.2023 წელს, განმეორებით იქნა გამოთხოვილი საგადასახადო ვალდებულებების განსაზღვრასთან დაკავშირებული სრული სააღრიცხვო დოკუმენტაცია. აღნიშნულ შეტყობინებას გადასახადის გადამხდელი გაეცნო ელექტრონულად 23.08.2023 წელს, მაგრამ მოთხოვნილი დოკუმენტაციის წარდგენა არც ამჯერად განხორციელებულა. საგადასახადო ორგანომ მიმართა სასამართლოს რათა გამოთხოვილიყო ინფორმაცია სს ----------- ბანკიდან გადასახადის გადამხდელის საბანკო ანგარიშებზე თანხის მოძრაობის შესახებ. შემოწმების მიმდინარეობისას, არაერთგზის განხორციელდა დირექტორთან (-----------) დაკავშირება და საუბარი, მათ შორის მიმოწერა სოციალურ ქსელ ------------ის საშუალებით (მისი საქართველოში არ ყოფნის პერიოდში). საქართველოში დაბრუნების შემდეგ, ეთხოვა აუდიტის დეპარტამენტში მისვლა და ასევე, შემოწმებისთვის საჭირო სხვადასხვა სახის ინფორმაციის და დოკუმენტაციის წარდგენა, თუმცა არ განუხორციელებია, ხოლო შემდეგ ეტაპზე მასთან დაკავშირება უკვე შეუძლებელი გახდა.\nმომჩივანი არ ეთანხმება შემოწმებით განსაზღვრულ საგადასახადო ვალდებულებებს, მაგრამ არც ამჟამად არ წარმოადგენს არგუმენტებს/პოზიციებს თუ რა ფაქტობრივ/სამართლებრივ საფუძველზე დაყრდნობით მიიჩნევს დარიცხვას არამართლზომიერად. ამასთან, როგორც შემოსავლების სამსახურის სადავო ბრძანებით ირკვევა, მომჩივანს არც შემოსავლების სამსახურში, დავის ეტაპზე არ წარუდგენია და არც ამჟამად წარმოადგენს არგუმენტებს/მტკიცებულებებს რაც შეცვლიდა შემოწმებით დადგენილ გარემოებებს და დარიცხული თანხების გადაანგარიშების საფუძველი გახდებოდა.\nსაქმესთან არსებული მასალების და ფაქტობრივი გარემოებების გათვალისწინებით, საბჭო მიიჩნევს, რომ გადასახადის გადამხდელის საგადასახადო ვალდებულებები განსაზღვრულია კანონშესაბამისად. ამდენად, შემოსავლების სამსახურის სადავო ბრძანება მართლზომიერია, არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nსაქონლის მიწოდება/მომსახურების გაწევა\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nსაგადასახადო დეკლარაციაში/გაანგარიშებაში გადასახადის შემცირება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n28\n\nდოკუმენტის დათვალიერება\n\ninfohub@rs.ge",
    "title": "Document 553cb87d-c3c3-488d-a34b-13a1c6ea57cc"
  }
}