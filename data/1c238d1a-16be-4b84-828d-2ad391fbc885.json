{
  "id": "1c238d1a-16be-4b84-828d-2ad391fbc885",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20065/2/2023\n05 სექტემბერი 2023\nდოკუმენტის #:\n20065/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n04 სექტემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდავის განმხილველი ორგანოს გადაწყვეტილება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№ 20065/2/2023 \n04 სექტემბერი 2023 \n﻿გ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „----------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 13.07.2023 წელს განიხილა და მიიღო გადაწყვეტილება შპს ------------26.06.2023 წელს რეგისტრირებულ საჩივარზე (რეგისტრაციის №20065/2/2023).\n\n\nდავის საგანი:\nშემოსავლების სამსახურის 17.08.2022 წლის №21662 ბრძანების აღსრულების შედეგები.\n\n\nგასაჩივრებული გადაწყვეტილება:\n1. აუდიტის დეპარტამენტის 6.02.2023 წლის №039-1 საგადასახადო მოთხოვნა;\n2. შემოსავლების სამსახურის 26.06.2023 წლის №14587 ბრძანება.\n\n\nდარიცხული თანხა: 171 155 ლარი.\nმათ შორის:\nგადასახადი - 96 947\nდღგ - 31 547\nმოგების გადასახადი - 7 182\nსაშემოსავლო გადასახადი - 57 491\nქონების გადასახადი - 727\nჯარიმა - 57 467\nსაურავი - 16 741\n\n\nფაქტების აღწერა\nაუდიტის დეპარტამენტის მიერ ჩატარდა გადასახადის გადამხდელის საქმიანობის 1.01.2019 წლიდან 9.06.2021 წლის საანგარიშო პერიოდების კამერალური საგადასახადო შემოწმება. შემოწმების შედეგები აისახა აუდიტის დეპარტამენტის 31.03.2022 წლის საგადასახადო შემოწმების აქტში, რომლის მიხედვით, შემოწმების პროცესში გადამხდელმა წარადგინა ბუღალტრული პროგრამა „---------“, საბანკო ამონაწერები და ცნობები, ასევე ეკონომიკურ საქმიანობასთან დაკავშირებული პირველადი დოკუმენტაცია. შემოწმების პროცესში გამოვლინდა შემდეგი ფაქტობრივი გარემოება: გადამხდელის წარდგენილი ბუღალტრული პროგრამის მიხედვით, შესამოწმებელი პერიოდის დასაწყისისთვის (2018წლის პირველი ივლისი) მდგომარეობით პროგრამაში ფიქსირდება საწესდებო კაპიტალის საწყისი ნაშთი 500 000 ლარის ოდენობით. ასევე ბუღალტრულ პროგრამაში დაფიქსირებული გაუნაწილებელი მოგების საწყისი ნაშთი შეადგენს 272 685 ლარს. იმის გათვალისწინებით, რომ გადასახადის გადამხდელს შესამოწმებელ პერიოდში კაპიტალის შემცირების საფუძვლით საწარმოდან გატანილი აქვს 200 000 ლარი და შესაბამისად, კაპიტალის საწყისი ნაშთი გავლენას ახდენს შესამოწმებელი პერიოდის საგადასახადო ვალდებულებებზე. შემოწმების დროს გადამხდელისგან მოთხოვნილ იქნა ბუღალტრულად დაფიქსირებული 500 000 ლარის საწესდებო კაპიტალის დამადასტურებელი დოკუმენტაცია/ინფორმაცია, კერძოდ, წინა პერიოდის ამსახველი ბუღალტრული აღრიცხვის დოკუმენტაცია/აუდირებული ფინანსური ანგარიშგება. გადასახადის გადამხდელს აღნიშნული დოკუმენტაცია შემმოწმებლებისთვის არ წარუდგენია.\nაღნიშნულის გათვალისწინებით, შემოწმების ფარგლებში განხორციელდა გადამხდელის წარდგენილი სააღრიცხვო პროგრამის აქტივების, ვალდებულებებისა და კაპიტალის საწყისი ნაშთების ანალიზი შემოწმების ხელთ არსებული ინფორმაციის საფუძველზე. კერძოდ, შესწავლილ იქნა საწარმოს მიერ დეკლარირებული მონაცემები და გადაანგარიშდა შესამოწმებელი პერიოდის საწყისი გაუნაწილებელი მოგების ნაშთი, რომელიც თავის მხრივ არ შეესაბამება გადამხდელის მიერ წარდგენილ ბუღალტრულ საწყის ნაშთს. შესაბამისად, წარდგენილი ბუღალტრული პროგრამის საწყისი ბალანსის რეალობა არ დასტურდება.\nზემოაღნიშნული ფაქტობრივი გარემოებების გათვალისწინებით, გამომდინარე იქიდან, რომ ვერ დასტურდა შესამოწმებელი პერიოდის დასაწყისისთვის დაფიქსირებული 500 000 ლარიანი საწესდებო კაპიტალის რეალობა, შესამოწმებელ პერიოდში 200 000 ლარით ბუღალტრულად შემცირებული საწესდებო კაპიტალი ჩაითვალა 2017 წლამდე მიღებული მოგების განაწილებად და 210 526 ლარი დაიბეგრა საგადასახადო კოდექსის 130-ე მუხლის შესაბამისად. ამასთან, მოგების გადასახადში დამატებითი საგადასახადო ვალდებულებები არ გამოვლინდა საგადასახადო კოდექსის 309-ე მუხლის 92- ე ნაწილის გათვალისწინებით.\nშემოწმების აქტის საფუძველზე გამოიცა 29.04.2022 წლის №10918 ბრძანება და №039-5 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 17.08.2022 წლის №21662 ბრძანებით საჩივარი ნაწილობრივ დაკმაყოფილდა, გადასახადის გადამხდელს მიეცა წინადადება აუდიტის დეპარტამენტისათვის წარედგინა საჩივარში მითითებული არგუმენტაციის დოკუმენტურად დადასტურებული მტკიცებულებები. განსაზღვრულ ვადაში მტკიცებულებების წარდგენის შემთხვევაში, დაევალა აუდიტის დეპარტამენტს, შეესწავლა წარდგენილი მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში, გადასახადის გადამხდელის საგადასახადო ვალდებულებების კორექტირება (შემცირება). დანარჩენ ნაწილში საჩივარი არ დაკმაყოფილდა.\nშემოსავლების სამსახურის 17.08.2022 წლის №21662 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში, საბჭოს 9.12.2022 წლის №17661/2/2022 გადაწყვეტილებით საჩივარი არ დაკმაყოფილდა.\nშემოსავლების სამსახურის 17.08.2022 წლის №21662 ბრძანების აღსრულების შედეგად, გამოცემული 2023 წლის 2 თებერვლის დასკვნის საფუძველზე, საგადასახადო შემოწმებით დარიცხული თანხები არ შემცირდა. აღნიშნულზე გადასახადის გადამხდელს წარედგინა 2023 წლის 3 თებერვლის №1861 ბრძანება და 2023 წლის 6 თებერვლის №039-1 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 26.06.2023 წლის №14587 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა 302-ე მუხლის მე-6 ნაწილით და 304-ე მუხლის 21 ნაწილით.\nშემოსავლების სამსახურმა აღნიშნა, რომ გადამხდელის საჩივრებში გამოთქმული პრეტენზიები საფუძველს მოკლებულია. მომჩივანს საჩივრებში სადავო გარემოებად მითითებული აქვს ისეთი ფაქტობრივი გარემოებები, რაც გადაწყვეტილებით არ დაკმაყოფილდა და შესაბამისად არ ყოფილა დავალებული შესასრულებლად აუდიტის დეპარტამენტისთვის. შესაბამისად, არ არსებობს საჩივრების აღნიშნულ ნაწილებში დაკმაყოფილების საფუძველი.\n\n\nმომჩივნის არგუმენტაცია\nმომჩივანი არ ეთანხმება აღნიშნულ ნაწილში აუდიტის დეპარტამენტის შეფასებას, ვინაიდან კომპანიაში რეალურად არსებობდა საწესდებო კაპიტალი და აღნიშნულის დასადასტურებლად ითხოვს აუდირებულ ფინანსურ ანგარიშგებას, აუდირებული ფინანსური ანგარიშგების წარდგენა კომპანიას არ ევალება და შესაბამისად ვერც შემოწმებისას წარადგენდა.\nარგუმენტი, რომ საწარმოს გაუნაწილებელი მოგება აქვს და კაპიტალის შემცირება არ უნდა მომხდარიყო არარეალურია, ვინაიდან კაპიტალის შემცირებაც სწორედ იმიტომ მოხდა, რომ გადასახადი არ გადახდილიყო და საბრუნავი ფული დარჩენილიყო კომპანიაში. შესაბამისად, იმის დავალება, რომ ჯერ გაუნაწილებელი მოგება გაიტანოს და შემდეგ კაპიტალი შეამციროს ყოველგვარ არგუმენტაციას მოკლებულია.\nშემმოწმებელი, ის ერთ შემთხვევაში, როდესაც ანგარიშობს დამატებული ღირებულების და საშემოსავლო გადასახადის დასაბეგრ ბრუნვას ითვალისწინებს ბუღალტრულ პროგრამაში არსებულ ინფორმაციას და ზრდის დასაბეგრ ბრუნვას, ხოლო მეორე შემთხვევაში, როდესაც ბუღალტრული პროგრამის მონაცემები სწორია და გადასახადის გადამხდელის პასუხისმგებლობას გამორიცხავს, არ ითვალისწინებს.\nდივიდენდის განაწილებისას მოხდა დეკლარირება საგადასახადო კოდექსის 130-ე მუხლის შესაბამისად.\nზემოაღნიშნულის გათვალისწინებით, აღნიშნულ ნაწილში დარიცხვა არამართლზომიერია და საჭიროებს კორექტირებას.\nასევე, განმარტავს, რომ აღნიშნული სამართალდარღვევა გამოწვეულია ბუღალტრის შეცდომით და მიზნად არ ისახავდა საგადასახადო ვალდებულებებისგან თავის არიდებას.\nსაწარმოს მიზანი არ ყოფილა გადასახადების დამალვა, დავების განხილვის საბჭოში მოქმედი პრაქტიკის შესაბამისად ითხოვს გათავისუფლდეს დარიცხული სანქციებისგან.\nსაქართველოს უზენაესი სასამართლო 2014 წლის 7 ოქტომბრის №ბს-222-219 გადაწყვეტილებაში აღნიშნავს რომ, გადასახადის გადამხდელის კეთილსინდისიერება გულისხმობს პირის სუბიექტურ დამოკიდებულებას მის მიერ ჩადენილი ქმედებისადმი. პირს სწამს, რომ მისი ქმედება კანონიერია, არ არის მართლსაწინააღმდეგო. ამასთან, პირი მოქმედებს ე.წ. საპატიებელი შეცდომის პირობებში ანუ მან არ იცოდა და არც შეიძლებოდა სცოდნოდა, რომ ჩადიოდა აკრძალულ ქმედებას (სამართალდარღვევას). საპატიებელი შეცდომის დროს პირი ფიქრობს, რომ არ არსებობს ისეთი ნორმა, რომელიც მის ქმედებას კრძალავს. მაშასადამე, მას არ გააჩნია სამართალდარღვევის ჩადენის შეგნება. იმ შემთხვევაში, თუ შეცდომა საპატიებელი არ არის (მაგალითად, მოქმედებდა თვითიმედოვნებით ან დაუდევრობით) პირი არ შეიძლება განთავისუფლდეს საგადასახადო პასუხისმგებლობისაგან.\nზემოაღნიშნულის გათვალისწინებით, ითხოვს საგადასახადო კოდექსის 269-ე მუხლის მე-7 ნაწილის შესაბამისად, გათავისუფლდეს დაკისრებული სანქციებისგან ვინაიდან მისი ქმედება გამომდინარეობდა საპატიებელი შეცდომის ფარგლებში და მიზნად არ ჰქონია გადასახადების შემცირება. ამასთან შემოწმების აქტით დარიცხული თანხები გადახდილია მის მიერ. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 304-ე მუხლის 21 ნაწილის თანახმად, თუ გასაჩივრებული გადაწყვეტილება/საგადასახადო მოთხოვნა გამოცემულია დავის განმხილველი ორგანოს მიერ მიღებული გადაწყვეტილების შესაბამისად, დავის განმხილველი ორგანო იღებს გადაწყვეტილებას საჩივრის დაკმაყოფილებაზე უარის თქმის შესახებ.\nშემოსავლების სამსახურის 17.08.2022 წლის №21662 ბრძანებით საჩივარი ნაწილობრივ დაკმაყოფილდა, გადასახადის გადამხდელს მიეცა წინადადება აუდიტის დეპარტამენტისათვის წარედგინა საჩივარში მითითებული არგუმენტაციის დოკუმენტურად დადასტურებული მტკიცებულებები. განსაზღვრულ ვადაში მტკიცებულებების წარდგენის შემთხვევაში, დაევალა აუდიტის დეპარტამენტს, შეესწავლა წარდგენილი მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში, გადასახადის გადამხდელის საგადასახადო ვალდებულებების კორექტირება (შემცირება). დანარჩენ ნაწილში საჩივარი არ დაკმაყოფილდა.\nშემოსავლების სამსახურის 17.08.2022 წლის №21662 ბრძანების აღსრულების შედეგად, გამოცემული 2023 წლის 2 თებერვლის დასკვნის მიხედვით, გადაანგარიშების ეტაპზე გადამხდელს არ წარუდგენია არანაირი დოკუმენტური მტკიცებულება, შესაბამისად, დასკვნის საფუძველზე, საგადასახადო შემოწმებით დარიცხული თანხები არ შემცირდა.\nმომჩივანი არ წარმოადგენს არგუმენტებს/მტკიცებულებებს, თუ რა ნაწილში არ აღსრულდა შემოსავლების სამსახურის 17.08.2022 წლის №21662 ბრძანება აუდიტის დეპარტამენტის მიერ, სადავოდ ხდის ისეთ საკითხებს და წარმოადგენს იმავე არგუმენტებს, რაც თავის დროზე 11.05.2022 წელს შემოსავლების სამსახურში და 31.08.2022 წელს დავების განხილვის საბჭოში საჩივრების წარდგენისას ჰქონდა და რაზეც მიღებულია შესაბამისად, შემოსავლების სამსახურის 17.08.2022 წლის №21662 და საბჭოს 9.12.2022 წლის №17661/2/2022 გადაწყვეტილებები.\nმხარეთა არგუმენტების გაცნობის, სადავო საქმეზე არსებული მასალების შესწავლის/შეფასების და ფაქტობრივი გარემოებების გათვალისწინებით, საბჭოს მიაჩნია, რომ საგადასახადო ორგანოს მიერ მომჩივნის საგადასახადო ვალდებულების გადაანგარიშება განხორციელებულია შემოსავლების სამსახურის 17.08.2022 წლის №21662 ბრძანების შესაბამისად და არ არსებობს საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსხვადასხვა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n24\n\nდოკუმენტის დათვალიერება\n\ninfohub@rs.ge",
    "title": "Document 1c238d1a-16be-4b84-828d-2ad391fbc885"
  }
}