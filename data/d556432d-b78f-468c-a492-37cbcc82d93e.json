{
  "id": "d556432d-b78f-468c-a492-37cbcc82d93e",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20758/2/2023\n05 თებერვალი 2024\nდოკუმენტის #:\n20758/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n30 იანვარი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ცალკეული საქონლის მიმწოდებელი ფიზიკური პირის შემოსავლის დაბეგვრა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№ 20758/2/2023 \n30 იანვარი 2024\n﻿გ ა დ ა წ ყ ვ ე ტ ი ლ ე ბ ა \n\n\n\n\nმომჩივანი:  ი/მ„----------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 21.12.2023 წელს განიხილა და მიიღო გადაწყვეტილება ------------ 5.09.2023 წელს რეგისტრირებულ საჩივარზე (რეგისტრაციის №20758/2/2023). \n\n\nდავის საგანი:\nშეძენილი სმფ-ების ღირებულების ფიზიკურ პირებზე გადახდილ ანაზღაურებად განხილვა და გადახდის წყაროსთან დაბეგვრა საშემოსავლო გადასახადის 3%-იანი განაკვეთით.\n\n\nგასაჩივრებული გადაწყვეტილება:\n1. აუდიტის დეპარტამენტის 10.04.2023 წლის №064-4 საგადასახადო მოთხოვნა;\n2. შემოსავლების სამსახურის 27.07.2023 წლის №18244 ბრძანება.\n\n\nდარიცხული თანხა: 39 189 ლარი.\nმათ შორის:\nსაშემოსავლო გადასახადი - 21 934\nჯარიმა - 10 967\nსაურავი - 6 288\n\n\nფაქტების აღწერა/დარიცხვის საფუძვლები\nგადასახადის გადამხდელის საქმიანობაა საბითუმო და საცალო ვაჭრობა შავი და ფერადი ლითონების ჯართით და ნარჩენებით.\nაუდიტის დეპარტამენტის მიერ ჩატარდა მომჩივნის საქმიანობის 1.01.2020 წლიდან 1.02.2023 წლამდე პერიოდის კამერალური საგადასახადო შემოწმება. საგადასახადო შემოწმების შედეგები აისახა 31.03.2023 წლის საგადასახადო შემოწმების აქტში, საიდანაც ირკვევა რომ:\nმომჩივანი შავი და ფერადი ლითონების ჯართს და ნარჩენებს, იძენს (მომჩივნის წერილობითი განმარტებით) ფიზიკური პირებისგან და რაზეც არ არსებობს პირველადი საგადასახადო დოკუმენტი. შემოწმების პროცესში განხორციელდა მსგავსი საქმიანობის მქონე გადასახადის გადამხდელის მონაცემების შესწავლა, რის მეშვეობითაც დადგინდა იდენტური საქონლის შესყიდვისას გაწეული ხარჯი, 1 008 157 ლარი, რომელიც ჩაითვალა ფიზიკური პირებისგან შეძენილი საქონლის ღირებულებად და საგადასახადო კოდექსის 1333 მუხლის მიხედვით დაიბეგრა გადახდის წყაროსთან საშემოსავლო გადასახადის 3%-იანი განაკვეთით.\nშემოწმების აქტის საფუძველზე გამოიცა 10.04.2023 წლის №7821 ბრძანება და ამავე თარიღის №064-4 საგადასახადო მოთხოვნა, რომლებიც 5.05.2023 წელს გასაჩივრდა შემოსავლების სამსახურში, რომლის 27.07.2023 წლის №18244 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nმომჩივანი ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ხოლო, დავის წარმოების პროცესში არ ყოფილა წარდგენილი მისი პოზიციის დამადასტურებელი არგუმენტები/მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს.\nსამართლებრივი ნორმების, საქმეში არსებული მასალებისა და ფაქტობრივი გარემოებების გათვალისწინებით, შემოსავლების სამსახურს მიაჩნია, რომ სადავო საკითხთან დაკავშირებით შემოწმების შედეგად განსაზღვრული საგადასახადო ვალდებულებები შესაბამისობაშია კანონმდებლობის მოთხოვნებთან, გადასახადის გადამხდელის საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nშემმოწმებლის მიერ გადასახადის დამატებით დარიცხვის ობიექტს წარმოადგენს გადახდის წყაროსთან საგადასახადო აგენტის ვალდებულებით დასაკავებელი საშემოსავლო გადასახადი. შემოწმების აქტში მითითებულია, რომ მეწარმე შავი და ფერადი ლითონის შეძენას აწარმოებს ფიზიკური პირებისგან, რაზეც არ არსებობს პირველადი საგადასახადო დოკუმენტი. საგადასახადო კოდექსის მოთხოვნის თანახმად არაპირდაპირი მეთოდის გამოყენების საფუძველს წარმოადგენს აუდიტის დეპარტამენტის უფროსის ბრძანება. დარიცხვის საფუძველი აქტში ასახული უნდა იყოს დეტალურად, თარიღის და სხვა აუცილებელი მონაცემების მითითებით. შემმოწმებლის მიერ შესყიდვის პირველადი დოკუმენტების არსებობა უარყოფილია, მისთვის უცნობია რის საფუძველზე მოახდინა შემმოწმებელმა საბაზრო ფასების პირობებში შეძენილი ჯართის ფასების დადგენა, ვინაიდან აღნიშნული პროდუქცია არ არის ერთგვაროვანი, აგრეთვე, საბაზრო პირობების შემთხვევაში შემძენის ინტერესს წარმოადგენს ნაკლები ფასით შეძენა და ძვირად გაყიდვა. შესაბამისად, დამატებით განხორციელებული დარიცხვის საფუძველი და წყარო არარეალურია და არაობიექტურია. აგრეთვე, აქტში არ არის მითითებული მეწარმის მიერ გადახდის წყაროსთან დეკლარირებული გადასახადის მონაცემები. ზემოაღნიშნულიდან გამომდინარე, შემოწმება განხორციელებულია ობიექტურ მონაცემებზე დაყრდნობის გარეშე და არარეალურად.\nაქედან გამომდინარე, ითხოვს გაუქმდეს უსაფუძვლოდ და არარეალურად დარიცხული საშემოსავლო გადასახადი და ჯარიმა/საურავი.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 136-ე მუხლის მე-3 ნაწილის თანახმად, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 49-ე მუხლის პირველი ნაწილის „ე“ ქვეპუნქტის მიხედვით, ამ კოდექსის დებულებათა გათვალისწინებით საგადასახადო ორგანოებს თავიანთი კომპეტენციის ფარგლებში და საქართველოს კანონმდებლობით დადგენილი წესით უფლება აქვთ დამოუკიდებლად განსაზღვრონ გადასახადის გადამხდელის საგადასახადო ვალდებულების მოცულობა საგადასახადო ორგანოში არსებული ინფორმაციით (მათ შორის, გადასახადის გადამხდელის დანახარჯების შესახებ) ან შედარების მეთოდით – სხვა ამგვარი გადასახადის გადამხდელების შესახებ ინფორმაციის ანალიზის საფუძველზე, თუ გადასახადის გადამხდელი არ წარადგენს საგადასახადო კონტროლის განსახორციელებლად საჭირო სააღრიცხვო დოკუმენტაციას ან დადგენილი წესის დარღვევით აწარმოებს ბუღალტერიას, აგრეთვე ამ კოდექსით გათვალისწინებულ სხვა შემთხვევებში.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის შესაბამისად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 1333 მუხლის თანახმად:\n1. საქართველოს ფინანსთა მინისტრი უფლებამოსილია განსაზღვროს იმ საქონლის ჩამონათვალი, რომლის მიწოდებით ფიზიკური პირის მიერ მიღებული შემოსავალი იბეგრება გადახდის წყაროსთან 3 პროცენტიანი განაკვეთით, საქონლის შემძენი პირის მიერ.\n2. ამ მუხლის პირველი ნაწილით გათვალისწინებული გადახდის წყაროსთან დაბეგვრის წესი გამოიყენება იმ შემთხვევაში, თუ საქონლის მიწოდებისას სასაქონლო ზედნადები გამოწერილი არ არის.\n3. ფიზიკური პირის მიერ მიღებული შემოსავალი, რომელიც ამ მუხლის შესაბამისად დაიბეგრა, ამ პირის ერთობლივ შემოსავალში არ ჩაირთვება და შემდგომ დაბეგვრას არ ექვემდებარება. საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული „გადასახადების ადმინისტრირების შესახებ“ ინსტრუქციის 393 მუხლის პირველი პუნქტის „ა“ და „ბ“ ქვეპუნქტების თანახმად: \n1. გადახდის წყაროსთან 3 პროცენტიანი განაკვეთით იბეგრება ფიზიკური პირის მიერ:\nა) შავი ან/და ფერადი ლითონების ჯართის მიწოდების შედეგად მიღებული შემოსავალი;\nბ) შავი ან/და ფერადი ლითონების ნარჩენების მიწოდების შედეგად მიღებული შემოსავალი. შენიშვნა: შავი ან/და ფერადი ლითონების ჯართად და შავი ან/და ფერადი ლითონების ნარჩენად (შავი ლითონის წარმოების ნარჩენისა და ფერადი ლითონების დაუმუშავებელი შენადნობის გარდა) მიიჩნევა ლითონის მეორადი ნედლეული, რომელიც განკუთვნილია საწარმოო გადამუშავებისათვის და რომელიც წარმოიშობა ლითონის წარმოების ან მექანიკური დამუშავების პროცესში, ასევე ლითონის ის ნაკეთობები, რომლებიც გამოუსადეგარია იმ დანიშნულებით გამოსაყენებლად, რისთვისაც ისინი შეიქმნა გატეხვის, გაცვეთის (მათ შორის, მორალური), მექანიკური, ქიმიური დაზიანების ან სხვა მიზეზთა გამო. ამასთან, ამ მუხლის პირველი პუნქტის „ა“ და „ბ“ ქვეპუნქტში მითითებული საქონელი არ მოიცავს შავი ლითონის სხმულებს, ზოდებს, ნაგლინს, სხვა პირველადი გადამუშავების ნედლეულს და ნახევარფარბრიკატებს, რომლებიც კლასიფიცირებულია საგარეო-ეკონომიკური საქმიანობის ეროვნული სასაქონლო ნომენკლატურის 7201, 7202, 7203, 7205, 7206, 7207 სასაქონლო პოზიციებში და 7204 50 000 00 სასაქონლო ქვესუბპოზიციაში.\nსაგადასახადო კოდექსის 154-ე მუხლის პირველი ნაწილის „პ“ ქვეპუნქტის შესაბამისად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, კერძოდ: პირი, რომელიც ამ კოდექსის 1333 მუხლით გათვალისწინებულ შემთხვევაში ფიზიკურ პირს უნაზღაურებს მისგან შეძენილი საქონლის ღირებულებას\nმომჩივანი განმარტავს, რომ უცნობია რის საფუძველზე დაადგინა შემმოწმებელმა საბაზრო ფასების პირობებში შეძენილი ჯართის ფასები, ვინაიდან აღნიშნული პროდუქცია არ არის ერთგვაროვანი. საბაზრო პირობების შემთხვევაში შემძენის ინტერესს წარმოადგენს ნაკლები ფასით შეძენა და ძვირად გაყიდვა. შესაბამისად, დამატებით განხორციელებული დარიცხვის საფუძველი და წყარო არარეალური და არაობიექტურია. აგრეთვე, აქტში არ არის მითითებული მეწარმის მიერ გადახდის წყაროსთან დეკლარირებული გადასახადის მონაცემები.\nმომჩივნის წერილობით განმარტებაზე დაყრდნობით შემოწმების შედეგად დადგენილია, რომ მომჩივანი საქონელს იძენდა ფიზიკური პირებისგან, რაზეც არ არსებობს პირველადი საგადასახადო დოკუმენტი. საგადასახადო ორგანომ იხელმძღვანელა მსგავსი საქმიანობის მქონე გადასახადის გადამხდელის მონაცემებით და დაადგინა იდენტური საქონლის შესყიდვისას გაწეული ხარჯი, რომელიც ჩაითვალა ფიზიკური პირებისგან შეძენილი საქონლის ღირებულებად და საგადასახადო კოდექსის 1333 მუხლის მიხედვით დაიბეგრა გადახდის წყაროსთან საშემოსავლო გადასახადის 3%-იანი განაკვეთით.\nაღნიშნული გარემოებებიდან და იმ ფაქტის გათვალისწინებით, რომ მომჩივანი არ წარმოადგენს ისეთი სახის არგუმენტს/დოკუმენტს, რომელიც შეცვლიდა საგადასახადო შემოწმების აქტის შედეგად გამოვლენილ გარემოებებს, საბჭოს მიაჩნია, რომ გადასახადის გადამხდელის მიმართ საგადასახადო ვალდებულებები განსაზღვრულია მართებულად და არ არსებობს საჩივრის დაკმაყოფილების საფუძველი.\n რაც შეეხება, მომჩივნის მითითებას, რომ აქტში არ არის მითითებული მეწარმის მიერ გადახდის წყაროსთან დეკლარირებული გადასახადის მონაცემები, აღსანიშნავია, რომ საგადასახადო შემოწმების აქტს ახლავს გადახდის წყაროსთან დაკავებული გადასახადების გაანგარიშება, სადაც ასახულია დეკლარირებული მონაცემები, შემოწმების შედეგად დადგენილი მონაცემები და გამოვლენილი სხვაობა.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nარაპირდაპირი მეთოდის გამოყენების საფუძვლები\nგადახდის წყაროსთან გადასახადის დაკავბის ვალდებულება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n28\n\nდოკუმენტის დათვალიერება\n\ninfohub@rs.ge",
    "title": "Document d556432d-b78f-468c-a492-37cbcc82d93e"
  }
}