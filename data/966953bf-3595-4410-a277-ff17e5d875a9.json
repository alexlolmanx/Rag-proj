{
  "id": "966953bf-3595-4410-a277-ff17e5d875a9",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №25094/2/2025\n27 მაისი 2025\nდოკუმენტის #:\n25094/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n21 მაისი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსასაქონლო-მატერიალური ფასეულობების აღრიცხვის წესი, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\n№25094/2/2025\n21 მაისი 2025\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: \"----------\" (ს/ნ \"----------\")\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,16.05.2025 წელს განიხილა და მიიღო გადაწყვეტილება \"----------\"-ს 17.04.2025 წელს რეგისტრირებულ საჩივარზე (რეგისტრაციის №25094/2/2025). \n\n\nდავის საგანი: \nშემოსავლების სამსახურის 2023 წლის 29 დეკემბრის №33868 ბრძანების აღსრულების შედეგები. \n\n\nგასაჩივრებული გადაწყვეტილება: \n1. აუდიტის დეპარტამენტის 1.11.2024 წლის №249-30 საგადასახადო მოთხოვნა;\n2. შემოსავლების სამსახურის 2.04.2025 წლის №6286 ბრძანება.\n\n\nდარიცხული თანხა: 2 017 080,08 ლარი.\nმათ შორის:\nგადასახადი - 976 267\nდღგ - 590 857\nსაშემოსავლო გადასახადი - 383 804\nქონების გადასახადი - 1 606\nჯარიმა - 484 598\nსაურავი - 556 215,08\n\n\nფაქტების აღწერა/დარიცხვის საფუძვლები\nმომჩივნის საქმიანობის საგანს წარმოადგენს კერამიკული საყოფაცხოვრებო და დეკორატიული ნაკეთობების, საყოფაცხოვრებო ჭურჭლის, თიხის ჭურჭლის, ფაიფურის და სამზარეულოს საკუთნოების შეძენა-რეალიზაცია. სარეალიზაციო საქონლის 99%-ს წარმოადგენს გადამხდელის მიერ იმპორტირებული საქონელი, რეალიზაციას ახორციელებს \"------\"-ში,  \"------\"-ის რაიონში მის მიერ იჯარით აღებულ ოთხ სხვადასხვა ობიექტზე, სადაც ასევე რეგისტრირებული აქვს ოთხი საკონტროლოსალარო აპარატი.\nაუდიტის დეპარტამენტის 27.09.2023 წლის კამერალური საგადასახადო შემოწმების აქტით შემოწმებულია მომჩივნის საქმიანობის 1.01.2020 წლიდან 1.02.2023 წლამდე პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით: \nგადამხდელი არ აწარმოებს ბუღალტრულ აღრიცხვას, შემოწმების პროცესში წარმოდგენილია ექსელის ფაილი, რომელიც მოიცავს ინფორმაციას თვეების ჭრილში საქონლის საწყისი-საბოლოო ნაშთების შესახებ თანხობრივად, ასევე ინფორმაციას შეძენილი და რეალიზებული საქონლის თაობაზე თანხობრივად, გადამხდელის მხრიდან ასევე წარმოდგენილია ეკონომიკურ საქმიანობასთან დაკავშირებული პირველადი დოკუმენტაცია. გადამხდელის მიერ წარმოდგენილი ცხრილისა და დეკლარირებული მონაცემების ანალიზით დგინდება, რომ გადამხდელის დეკლარირებული ფასნამატი 2020 წელს შეადგენს 18.82%-ს, 2021 წელს 19.51%-ს და 2022 წელს 23.14%-ს. დეკლარირებული შემოსავლის 68% დოკუმენტური რეალიზაციიდან მიღებულ შემოსავალია. გადამხდელის დოკუმენტური ფასნამატის გაანგარიშება ზედნადებებზე დაყრდნობით შეუძლებელია, რადგან ვერ ხდება ზუსტი იდენტიფიცირება რეალიზებული საქონლის იმპორტირებულ საქონელთან მიმართებაში, რადგან რეალიზაციის ზედნადებებში და იმპორტის დოკუმენტებში ძალიან ბევრია ისეთი საქონელი, რომელთაც აქვთ ერთი და იგივე დასახელება, თუმცა ფასითა და ზომით რადიკალურად განსხვავდება ერთმანეთისაგან.\nშემოსავლების სამსახურის საგადასახადო მონიტორინგის დეპარტამენტის 13.03.2023 წლის №4631 ბრძანების საფუძველზე ჩატარდა სასაქონლო-მატერიალური ფასეულობების ინვენტარიზაცია, რომლის მასალები, შედეგების გამოყვანის მიზნით, გაეგზავნა აუდიტის დეპარტამენტს. აღნიშნული ინვენტარიზაციის ფარგლებში განხორციელდა გადამხდელთან არსებული სმფ-ს ნაშთის დათვლა, ასევე გადამხდელის მონაწილეობით მოხდა აღნიშნულ ნაშთზე, თითოეულ საქონელზე, თვითღირებულებებისა და სარეალიზაციო ფასების მითითება, რამაც შესაძლებელი გახადა მეწარმის ფასნამატის განსაზღვრა (საშუალოდ 55.78%), რაც რადიკალურად განსხვავებულია დეკლარირებული ფასნამატისაგან. \nაღნიშნულიდან გამომდინარე, მეწარმის საგადასახადო ვალდებულებები განისაზღვრა არაპირდაპირი მეთოდით, კერძოდ: ინვენტარიზაციის ფასნამატის გამოყენებით განისაზღვრა დოკუმენტურად რეალიზებული საქონლის თვითღირებულება, რათა დადგენილიყო საცალოდ რეალიზებული საქონლის თვითღირებულება, რაზეც გავრცელდა ინვენტარიზაციის მასალებით გაანგარიშებული ფასნამატი 55.78%, რამაც გაზარდა დღგ-ით დასაბეგრი ბრუნვები სრულ შესამოწმებელ პერიოდზე 3 073 920 ლარით.\nამასთან, არაპირდაპირი მეთოდით დადგენილმა შემოსავალმა გამოიწვია წლიური საშემოსავლო გადასახადის დეკლარაციებში ფიზიკური პირის საშემოსავლო გადასახადის 20%-იანი განაკვეთით დასაბეგრი შემოსავლის გაზრდა. გადასახადის გადამხდელს დაერიცხა დღგ და საშემოსავლო გადასახადი, ასევე საგადასახადო კოდექსის 275-ე მუხლით გათვალისწინებული ჯარიმა.\nამასთან, ინვენტარიზაციის მასალებით დგინდება, რომ სმფ-ს ნაშთის თვითღირებულება 13.03.2023 წლის მდგომარეობით შეადგენს 1 894 016 ლარს. გადამხდელის წარმოდგენილი საქონლის ნაშთების გაანგარიშების ცხრილის შესაბამისად, შესამოწმებელი პერიოდის ბოლოს 2023 წლის 1 თებერვლისათვის სმფ-ების საბოლოო ნაშთი შეადგენს 2 611 077 ლარს, ხოლო 2023 წლის 13 მარტამდე შეძენილი სმფ - 81 177 ლარს. ინვენტარიზაციის მომენტისათვის ბუღალტრული ნაშთის განსაზღვრის მიზნით, 2 611 077 ლარს (საწყის ნაშთს) დაემატა 81 177 ლარი (01.02.2023-13.03.2013 პერიოდში შეძენილი სმფ) და გამოაკლდა 2023 წლის პირველი თებერვლიდან 2023 წლის 13 მარტამდე რეალიზებული სმფ-ს თვითღირებულება 186 523 ლარი, რომლის გაანგარიშება მოხდა შემდეგი პრინციპით: 2023 წლის პირველი თებერვლიდან 2023 წლის 13 მარტამდე მიღებული შემოსავლიდან (290 565 ლარი) ინვენტარიზაციის მასალებზე დაყრდნობით მიღებული ფასნამატით 55.78%-ით განისაზღვრა რეალიზებული საქონლის თვითღირებულება. ყოველივე ზემოაღნიშნულის გათვალისწინებით, შემოწმებით დადგენილმა ბუღალტრულმა ნაშთმა ინვენტარიზაციის მომენტისთვის შეადგინა 2 505 732 ლარი. შესაბამისად გადამხდელის სააღრიცხვო დოკუმენტაციასა და ფაქტობრივად დადგენილ სმფ-ს ნაშთებს შორის სხვაობამ შეადგინა 611 715 ლარი.\nგადასახადის გადამხდელის სააღრიცხვო დოკუმენტაციასა და ფაქტობრივად დადგენილ სმფ-ს ნაშთებს შორის სხვაობა განხილულ იქნა შესამოწმებელ პერიოდებში რეალიზებულად, აღნიშნულ რეალიზებულ საქონელზე გავრცელდა შემოწმებით დადგენილი ინვენტარიზაციის ფასნამატი 55.78%, შედეგად გაიზარდა დღგ-ით დასაბეგრი ბრუნვები სრულ შესამოწმებელ პერიოდზე დამატებით 952 927 ლარით. ამასთან, შემოწმების მიერ არაპირდაპირი მეთოდის გამოყენებით დადგენილმა შემოსავალმა გამოიწვია ფიზიკური პირის საშემოსავლო გადასახადის 20%-იანი განაკვეთით დასაბეგრი შემოსავლის გაზრდა. პირს დაერიცხა დღგ და საშემოსავლო გადასახადი, ასევე ჯარიმა საქართველოს საგადასახადო კოდექსის 275-ე მუხლის მიხედვით.\nგადამხდელის მიერ წარმოდგენილი პირველადი დოკუმენტაციის და შემოსავლების სამსახურის გადასახადების ადმინისტრირების საინფორმაციო სისტემის მონაცემების ანალიზის შედეგად გამოვლინდა სხვაობები გადამხდელის მიერ დეკლარირებულ შეძენილ სმფ-ებსა და შემოწმებით დადგენილ შეძენილ სასაქონლო-მატერიალურ ფასეულობებს შორის. 2020 წელს შეძენილი სმფ-ების ხარჯი გაიზარდა 20 511 ლარით, ხოლო 2021 წლის - 39 122 ლარით. სხვაობა გამოვლინდა ასევე წლიური საშემოსავლო გადასახადის დეკლარაციებში დეკლარირებულ სხვა ხარჯებსა და შემოწმებით დადგენილ ხარჯებს შორის (იჯარა, ტერმინალის ხარჯი, ბანკის საკომისიო და სხვა). შემოწმების შედეგად, 2020 წლის გამოსაქვითი ხარჯი შემცირდა 11 615 ლარით, ხოლო 2021 წლის - 8 775 ლარით.\nგადამხდელის მიერ წარმოდგენილი პირველადი დოკუმენტაციის, დეკლარირებული მონაცემებისა და შემოსავლების სამსახურის გადასახადების ადმინისტრირების საინფორმაციო სისტემის მონაცემების ანალიზის შედეგად გამოვლინდა სხვაობები დეკლარირებულ ჩათვლილ დღგ-ის თანხებსა და შემოწმებით დადგენილ ჩასათვლელ თანხებს შორის 2021 წლის დეკემბრის თვეში. შესამოწმებელ პერიოდში გადამხდელს მიღებული და ჩათვლილი აქვს დღგ როგორც ავანსის, ისე საქონლისა/მომსახურების მიღების საფუძველზე გამოწერილი საგადასახადო ანგარიშ-ფაქტურებით (რომლებიც მოიცავს თანხის ავანსად გადახდისას გამოწერილი ავანსის ანგარიშ-ფაქტურების თანხას). შემოწმების შედეგად დაკორექტირდა გადამხდელის დეკლარირებული ჩათვლილი დღგ-ის თანხა, (შემცირდა 21 318 ლარით). შედეგად, გადამხდელს დაერიცხა დღგ და ჯარიმა საქართველოს საგადასახადო კოდექსის 275-ე მუხლით.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 10.10.2023 წლის №249-20 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 29.12.2023 წლის №33868 ბრძანებით საჩივარი ნაწილობრივ დაკმაყოფილდა. კერძოდ:\n- 2020-2021 წლების ფასნამატის დაზუსტების მიზნით:\nა) გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები (მათ შორის, ინფორმაცია ცხრილის სახით საქონლის სახეობების/ჯგუფების მიხედვით ფასნამატის შესახებ);\nბ) განსაზღვრულ ვადაში მტკიცებულებების წარმოდგენის შემთხვევაში, დაევალოს აუდიტის დეპარტამენტს, დამატებით შეისწავლოს წარმოდგენილი მტკიცებულებები და შესწავლის შედეგების გათვალისწინებით, სათანადო საფუძვლის არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\n- ერთობლივი შემოსავლიდან გამოსაქვითი ხარჯების განსაზღვრის მიზნით: \nა) გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები;\nბ) განსაზღვრულ ვადაში მტკიცებულებების წარმოდგენის შემთხვევაში, დაევალოს აუდიტის დეპარტამენტს, დამატებით შეისწავლოს წარმოდგენილი მტკიცებულებები და შესწავლის შედეგების გათვალისწინებით, სათანადო საფუძვლის არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\n- დანარჩენ ნაწილში საჩივარი არ დაკმაყოფილდა.\nაღნიშნული ბრძანების აღსრულების შედეგად, აუდიტის დეპარტამენტის 30.10.2024 წლის დასკვნის საფუძველზე, შემცირდა დარიცხული თანხები, სულ 491 717 ლარით, მათ შორის, გადასახადი 327 808 ლარი, ჯარიმა 163 909 ლარი. აღნიშნულზე, გადასახადის გადამხდელს წარედგინა 1.11.2024 წლის №249- 30 კორექტირებული საგადასახადო მოთხოვნა, რაც 27.11.2024 წელს გასაჩივრდა შემოსავლების სამსახურში.\nშემოსავლების სამსახურის 4.12.2024 წლის №25458 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. საბჭოს 30.01.2025 წლის №24488/2/2024 გადაწყვეტილებით საჩივარი დაკმაყოფილდა ნაწილობრივ. საჩივარი, მომჩივნის მონაწილეობით, ხელახლა განსახილველად დაუბრუნდა შემოსავლების სამსახურს.\nშემოსავლების სამსახურის 2.04.2025 წლის №6286 ბრძანებით საჩივარი ნაწილობრივ დაკმაყოფილდა. შემოსავლების სამსახურმა მიიჩნია, რომ მომჩივნის არგუმენტების გათვალისწინებით სასაქონლო-მატერიალური ფასეულობების საწყისი და საბოლოო ნაშთების დაზუსტების საკითხი საჭიროებს დამატებით შესწავლას. აუდიტის დეპარტამენტს დაევალა შეესწავლა სასაქონლომატერიალური ფასეულობების საწყისი და საბოლოო ნაშთების კორექტირების საკითხი გადასახადის გადამხდელის არგუმენტაციის შესაბამისად და აღნიშნულის საფუძველზე, სათანადო საფუძვლების არსებობის შემთხვევაში განახორციელოს შესაბამისი საგადასახადო ვალდებულებების კორექტირება.\nშემოსავლების სამსახურის 2.04.2025 წლის №6286 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 306-ე მუხლის მე-2 ნაწილზე, 136-ე მუხლის მე-3 ნაწილზე, 61-ე მუხლის მე-3 ნაწილზე, 145-ე მუხლის პირველ, მე-2 და მე-3 ნაწილებსა და 49-ე მუხლის პირველი ნაწილის „გ“ ქვეპუნქტზე, დადგენილ ფაქტობრივ გარემოებაზე, ყურადღებას ამახვილებს გადასახადის გადამხდელის მიერ საჩივრებში მითითებულ და საქმის ზეპირი განხილვისას წარმოდგენილ პოზიციაზე, რომ შემოწმების შედეგების გადაანგარიშების დასკვნაში წარმოდგენილია საშემოსავლო გადასახადის წლიური გაანგარიშებები, სადაც მითითებულია საანგარიშო პერიოდის საწყისი ნაშთი, საქონლის შეძენა და საბოლოო ნაშთები, შემოწმებით დადგენილ სმფ-ების ნაშთებს შორის სხვაობა განხილულ იქნა შესამოწმებელ პერიოდში რეალიზებულად დეკლარირებული ბრუნვების პროპორციულად, თუმცა შემოწმების მიერ არ იქნა დაკორექტირებული დეკლარირებული სასაქონლომატერიალური ფასეულობების საწყისი და საბოლოო ნაშთები, რაც გავლენას ახდენს გადამხდელის საგადასახადო ვალდებულებების განსაზღვრაზე. \nშემოსავლების სამსახური ასევე ყურადღებას ამახვილებს დადგენილ ფაქტობრივ გარემოებაზე, რომ შემოწმების პროცესში ჩატარდა გადასახადის გადამხდელის სასაქონლო-მატერიალური ფასეულობების ინვენტარიზაცია. აღნიშნული ინვენტარიზაციის ფარგლებში განხორციელდა გადამხდელთან არსებული სმფ-ს ნაშთის დათვლა. გადამხდელის სააღრიცხვო დოკუმენტაციასა და ფაქტობრივად დადგენილ სმფ-ს ნაშთებს შორის სხვაობამ შეადგინა 611 715 ლარი, რომელიც განხილულ იქნა შესამოწმებელ პერიოდებში რეალიზებულად დეკლარირებული ბრუნვების პროპორციულად.\nზემოაღნიშნული სამართლებრივი ნორმების და დადგენილი ფაქტობრივი გარემოებების გათვალისწინებით, შემოსავლების სამსახურის მიაჩნია, რომ მომჩივნის არგუმენტების გათვალისწინებით სასაქონლო-მატერიალური ფასეულობების საწყისი და საბოლოო ნაშთების დაზუსტების საკითხი საჭიროებს დამატებით შესწავლას. კერძოდ, უნდა დაევალოს აუდიტის დეპარტამენტს, სასაქონლომატერიალური ფასეულობების საწყისი და საბოლოო ნაშთების კორექტირების საკითხი შეისწავლოს გადასახადის გადამხდელის არგუმენტაციის შესაბამისად და აღნიშნულის საფუძველზე, სათანადო საფუძვლების არსებობის შემთხვევაში განახორციელოს შესაბამისი საგადასახადო ვალდებულებების კორექტირება.\n\n\nმომჩივნის არგუმენტაცია\nმომჩივანი არ იზიარებს დავის განმხილველი ორგანოს მსჯელობას სადავო საკითხებთან მიმართებაში, არ ეთანხმება შემოსავლების სამსახურის 2023 წლის 29 №33868 ბრძანების აღსრულების მიზნით აუდიტის დეპარტამენტის მიერ მომზადებულ 2024 წლის 30 ოქტომბრის დასკვნას საგადასახადო შემოწმების შედეგების გადაანგარიშებაზე. \nსაკითხი №1 - საშემოსავლო და დამატებული ღირებულების გადასახადი:\nგადასახადის გადამხდელი არ ეთანხმება საგადასახადო ვალდებულებების განსაზღვრას არაპირდაპირი მეთოდით, მათ შორის - გამოყენებულ ფასნამატს. აცხადებს, რომ საქონლის რეალიზაციას ახორციელებს უმეტესად დოკუმენტით და შესამოწმებელ პერიოდში არცერთხელ არ არის დაჯარიმებული საქონლის უსაბუთო ტრანსპორტირებისთვის ან საკონტროლო-სალარო აპარატის გამოუყენებლობაზე.\nაუდიტის დეპარტამენტს გაანგარიშებისთვის გამოყენებული აქვს ინვენტარიზაციის შედეგად დადგენილი ფასნამატი (56%), ამასთან, ინვენტარიზაციისას დაფიქსირებულია საცალო ფასები მთელს საქონლის ასორტიმენტზე და მეწარმის ბრუნვის გათვალისწინებით, რომელიც შესამოწმებელ პერიოდში 12 000 000 ლარზე მეტია, მისი მიჩნევა საცალოდ მოვაჭრე ობიექტად არასწორი და არამართებულია. აღნიშნავს, რომ დოკუმენტური რეალიზაციის ფასები წლების მიხედვით მერყეობს 16%-დან 22%-მდე, რომელიც მეწარმის სამუშაო სპეციფიკიდან გამომდინარე რეალურად ასახავს მის მახასიათებლებს. ზემოთ ჩამოთვლილმა ფაქტორებმა გამოიწვია როგორც ერთობლივი შემოსავლის ცვლილება, ასევე დღგით დასაბეგრი ბრუნვის გაზრდა არარეალურ მონაცემებამდე. \nშემოსავლების სამსახურის ბრძანებით დაკმაყოფილდა ნაწილობრივ, 2020-2021 წლების ფასნამატის დაზუსტების მიზნით, გადასახადის გადამხდელს მიეცა წინადადება ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები მათ შორის, ინფორმაცია ცხრილის სახით საქონლის სახეობების/ჯგუფების მიხედვით ფასნამატის შესახებ, ხოლო აუდიტის დეპარტამენტს დაევალა, წარმოდგენილი მტკიცებულებების დამატებით შესწავლა და შესწავლის შედეგების გათვალისწინებით, სათანადო საფუძვლის არსებობის შემთხვევაში, განახორციელოს საგადასახადო ვალდებულებების კორექტირება (შემცირება). \nგადაანგარიშების ეტაპზე გადამხდელმა წარმოადგინა 2020 და 2021 წლების საანგარიშო პერიოდზე იმპორტირებული საქონლის თვითღირებულებების გაანგარიშების ცხრილი იმპორტის დეკლარაციების შესაბამისად, ასევე აღნიშნული ცხრილებისა და დოკუმენტური რეალიზაციის გამოყენებით შედგენილი ფასნამატის გაანგარიშების ცხრილები, გადაანგარიშების ეტაპზე განხორციელდა გადამხდელის წარმოდგენილი ცხრილების შესწავლა ანალიზი, რის შედეგადაც დაკორექტირდა 2020 და 2021 წლების საანგარიშო პერიოდებში შემოწმებით გამოყენებული ინვენტარიზაციის შედეგად დადგენილი 55,78%- იანი ფასნამატი, კერძოდ გადაანგარიშების ეტაპზე აღნიშნულ პერიოდებზე შემოსავლის გაანგარიშებისათვის გამოყენებულ იქნა გადამხდელის გაანგარიშებული ფასნამატი 2020 წელს 33,07% სოლო 2021 წელს 48,12%, ყოველივე ზემოთაღნიშნულის გათვალისწინებით, საგადასახადო შემოწმების აქტით დარიცხული თანხები დაექვემდებარა შემცირებას.\nსაკითხი N2 - დამატებული ღირებულების გადასახადი:\nგადასახადის გადამხდელი არ დაეთანხმა ერთობლივი შემოსავლიდან გამოსაქვითი ხარჯების ოდენობას და განმარტა, რომ არასწორად არის განსაზღვრული ერთობლივი შემოსავლიდან გამოსაქვითი ხარჯების ოდენობა, ვინაიდან მეწარმეს გააჩნია სხვადასხვა ხარჯი, რომელიც შემოწმების პროცესში არ იყო წარდგენილი აუდიტის დეპარტამენტისთვის.\nშემოსავლების სამსახურმა საჩივარი დააკმაყოფილა, ერთობლივი შემოსავლიდან გამოსაქვითი ხარჯების განსაზღვრის მიზნით: გადასახადის გადამხდელს მიეცა წინადადება ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები. აუდიტის დეპარტამენტს დაევალა, წარმოდგენილი მტკიცებულებების დამატებით შეისწავლა და შესწავლის შედეგების გათვალისწინებით, სათანადო საფუძვლის არსებობის შემთხვევაში, განახორციელოს საგადასახადო ვალდებულებების კორექტირება (შემცირება);\nაუდიტორის შეფასება: გადაანგარიშების ეტაპზე გადამხდელს არ წარმოუდგენია საჩივარში წარმოდგენილი არგუმენტების დოკუმენტური მტკიცებულება, შესაბამისად აღნიშნული საკითხით გამოწვეული დარიცხული თანხების კორექტირება არ განხორციელებულა.\nსაკითხი N3 - დამატებული ღირებულების გადასახადი: \nგადამხდელი არ ეთანხმება ჩათვლილი დღგ-ის თანხების შემცირებას და ითხოვს საკითხის შესწავლას, ვინაიდან გაურკვეველია რა გაანგარიშებაა შესრულებული აუდიტის დეპარტამენტის მიერ. შემოსავლების სამსახურმა ამ ნაწილში საჩივარი არ დააკმაყოფილა.\nაუდიტორის შეფასება: დავების განხილვის საბჭოს გადაწყვეტილების შესაბამისად აღნიშნული საკითხით გამოწვეული დარიცხული თანხების კორექტირება არ განხორციელებულა.\nმომჩივნის არგუმენტაცია:\nპირველი საკითხის არგუმენტაცია:\nმომჩივანი ადასტურებს, რომ მეწარმე რეალიზაციას ახორციელებს მეტწილად დოკუმენტით და ამას ადასტურებს აუდიტის დეპარტამენტი, როგორც 2023 წლის 27 სექტემბრის აქტში აღნიშნავს, 68% საქონლის რეალიზაცია განხორციელებულია ზედნადებებით. \nაუდიტის დეპარტამენტი 2023 წლის 27 სექტემბრის საგადასახადო შემოწმების აქტში მიუთითებდა, რომ გადამხდელის დოკუმენტური ფასნამატის გაანგარიშება ზედნადებებზე დაყრდნობით შეუძლებელია, რადგან ვერ ხდება ზუსტი იდენტიფიცირება რეალიზებული საქონლის იმპორტირებულ საქონელთან მიმართებაში, რადგან რეალიზაციის ზედნადებებში და იმპორტის დოკუმენტებში ძალიან ბევრია ისეთი საქონელი, რომელთაც აქვთ ერთიდაიგივე დასახელება, თუმცა ფასითა და ზომით რადიკალურად განსხვავდება ერთმანეთისაგან.\n2024 წლის 30 ოქტომბრის დასკვნაში მითითებულია, რომ გადაანგარიშების ეტაპზე დაკორექტირდა 2020 და 2021 წლების საანგარიშო პერიოდებში შემოწმებით გამოყენებული ინვენტარიზაციის შედეგად დადგენილი 55,78%-იანი ფასნამატი, კერძოდ შემოსავლის გაანგარიშებისათვის გამოყენებულ იქნა „გადამხდელის გაანგარიშებული ფასნამატი“ 2020 წელს 33,07% სოლო 2021 წელს 48,12%.\nმომჩივანი კატეგორიულად არ ეთანხმება „გადამხდელის გაანგარიშებული ფასნამატი“-ს მცნებას, ვინაიდან მისი მხრიდან ბრძანებით გათვალისწინებულ ვადაში წარდგენილ იქნა საჩივარში მითითებული პოზიციის დოკუმენტურად დადასტურებული მტკიცებულებები, რომელიც მხოლოდ ნაწილობრივ იქნა გათვალისწინებული, კერძოდ წარდგენილი დოკუმენტური შეძენა-რეალიზაციის ცხრილიდან არ იქნა გათვალისწინებული მნიშვნელოვანი წილი, რამაც მნიშვნელოვანი გავლენა მოახდინა საბოლოო შედეგებზე. ზემოაღნიშნულიდან საკითხის ასეთი ფორმულირება ყოვლად მიუღებელია. \n• მიუხედავად წარდგენილი მტკიცებულებების მხოლოდ ნაწილობრივ გათვალისწინებისა, დადგინდა ყველაზე მნიშვნელოვანი ფაქტი: შესაძლებელია დოკუმენტური ფასნამატით იხელმძღვანელოს აუდიტის დეპარტამენტმა.\n• ითხოვს, ხელახალ შესწავლას დაექვემდებაროს დოკუმენტური ფასნამატის გაანგარიშების საკითხი, ვინაიდან დაშვებულია მნიშვნელოვანი უზუსტობები და არ არის გათვალისწინებული იდენტური/შინაარსობრივად თანასწორი მახასიათებლის დოკუმენტური შეძენა-რეალიზაცია, რაც კონკრეტული საქმისთვის მნიშვნელოვან გავლენას ახდენს საბოლოო შედეგებზე. \n• აუდიტის დეპარტამენტს გაანგარიშებისთვის გამოყენებული აქვს ინვენტარიზაციის შედეგად დადგენილი ფასნამატი, რომელიც „დადგინდა“ 56%-ის ოდენობით, რომელიც უპირველეს ყოვლისა ძალიან განსხვავდება რეალური მაჩვენებლისაგან და რომლის დოკუმენტურ მტკიცებულება წარმოდგენილია დავების ყველა ეტაპზე; მეორე საკითხია ის, რომ ინვენტარიზაციისას დაფიქსირებულია საცალო ფასები მთელს საქონლის ასორტიმენტზე და მეწარმის ბრუნვის გათვალისწინებით, რომელიც შესამოწმებელ პერიოდში 12 000 000 ლარზე მეტია, მისი მიჩნევა საცალოდ მოვაჭრე ობიექტად არასწორი და არამართებულია.\n• დოკუმენტური რეალიზაციის ფასები წლების მიხედვით მერყეობს 16%-დან 22%-მდე, რომელიც მეწარმის სამუშაო სპეციფიკიდან გამომდინარე რეალურად ასახავს მის მახასიათებლებს, რადგან ის წარმოადგენს საბითუმო ფასებით მოვაჭრე სუბიექტს. \n• 2024 წლის 30 ოქტომბერს მომზადებულ დასკვნაში აღნიშნულია, რომ 2020 და 2021 წლებზე გადაანგარიშების ეტაპზე შემოსავლის გაანგარიშებისათვის გამოყენებულ იქნა გადამხდელის გაანგარიშებული ფასნამატი 2020 წელს 33.07% სოლო 2021 წელს 48.12%.\n2024 წლის 30 ოქტომბრის დასკვნაში მე-7 და მე-8 გვერდზე წარმოდგენილია მეწარმის წლიური საშემოსავლო გადასახადის გაანგარიშებები, სადაც მითითებულია მეწარმის პერიოდის საწყისი ნაშთი, საანგარიშო პერიოდში განხორციელებული საქონლის შეძენა და საბოლოო ნაშთები, რომელიც გვაძლებს თითოეული საანგარიშო პერიოდის რეალიზებული პროდუქციის თვითღირებულების დადგენის შესაძლებლობას.\nზემოაღნიშნული ფაქტების გათვალისწინებით, 2020 წლის რეალიზებული პროდუქციის თვითღირებულება შეადგენს - 2 463 477 ლარს, რომელზეც დასკვნის ეტაპზე 2020 წლის საანგარიშო პერიოდში დადგენილი ფასნამატის - 33,07%-ის გავრცელების შემთხვევაში ერთობლივმა შემოსავალმა და შესაბამისად დღგ-ით დასაბეგრმა ბრუნვამ უნდა შეადგინოს - 3 278 148.84 ლარი. აუდიტის დეპარტამენტის მიერ მომზადებულ დასკვნაში მითითებული ციფრი - 3 514 820 ლარი მნიშვნელოვნად განსხვავდება ზემოაღნიშნული შედეგისგან. 2021 წლის რეალიზებული პროდუქციის თვითღირებულება შეადგენს - 3 302 588 ლარს, რომელზეც დასკვნის ეტაპზე 2021 წლის საანგარიშო პერიოდში დადგენილი ფასნამატის - 48,12%-ის გავრცელების შემთხვევაში ერთობლივმა შემოსავალმა და შესაბამისად დღგ-ით დასაბეგრმა ბრუნვამ უნდა შეადგინოს - 4 891 793.34 ლარი. აუდიტის დეპარტამენტის მიერ მომზადებულ დასკვნაში მითითებული ციფრი - 5 244 749 ლარი მნიშვნელოვნად განსხვავდება რპთ-ზე ფასნამატის გავრცელებით მიღებული ციფრისაგან, რაც უპირობოდ საჭიროებს დაზუსტებას. \nყოველივე ზემოაღნიშნულის გათვალისწინებით ითხოვს, დოკუმენტური ფასნამატისა და ამ ფასნამატის 2020 წლისა და 2021 წლის რეალიზებული პროდუქციის თვითღირებულებაზე გავრცელების საკითხის უპირობო შესწავლას და სწორად დადგენილი ფასნამატის შემდგომ მოხდეს მიღებული ფასნამატის 2023 წლის 27 სექტემბერსა და 2024 წლის 30 ოქტომბრის დასკვნით დადგენილ რეალიზებული პროდუქციის თვითღირებულებაზე გავრცელება (2020 წლის დადგენილი „რპთ“ - 2 463 477ლარი, 2021 წლის დადგენილი „რპთ“ – 3 302 588 ლარი). ზემოაღნიშნულის გათვალისწინებით მოხდეს გადამხდელის პირადი აღრიცხვის ბარათზე 2020 და 2021 წლის საანგარიშო პერიოდებზე დამატებული ღირებულების გადასახადისა და საშემოსავლო გადასახადში შესრულებული დარიცხვის კორექტირება შემცირების გზით. \nზემოაღნიშნული საკითხი 2025 წლის 2 აპრილის №6286 ბრძანებით დაკმაყოფილდა ნაწილობრივ და აუდიტის დეპარტამენტს დაევალა მომჩივნის მონაწილეობით და წარმოდგენილი არგუმენტაციის გათვალისწინებით საკითხის გადაანგარიშება, თუმცა როგორც ზემოთ აღინიშნა, ვინაიდან გადამხდელი ძირითადად საქონლის რეალიზაციას ახორციელებდა საბითუმოდ და ხდებოდა დოკუმენტური რეალიზაცია, არაპირდაპირი მეთოდით რეალიზაციის გაანგარიშება არაკანონიერი და არასამართლიანია და ის უნდა გაუქმდეს.\nმომჩივანი საქართველოს ზოგადი ადმინისტრაციული კოდექსის 53-ე მუხლის მე-5 ნაწილისა და საგადასახადო კოდექსის 269-ე მუხლის პირველი ნაწილის გათვალისწინებით, დავის განმხილველ ორგანოს ყურადღება მიაქცევს, იმ გარემოებაზე, რომ ქმედების სამართალდარღვევად მიჩნევისათვის ქმედება უნდა იყოს მართლსაწინააღმდეგო და მისი ჩადენა უნდა მოხდეს ბრალეულად. გარდა ამისა, მნიშვნელოვანია მიზეზობრივი კავშირის არსებობა ქმედებასა და დამდგარ შედეგს შორის.\nმითითებული ფაქტობრივი გარემოებებისა და სამართლებრივი საფუძვლების გათვალისწინებით, მომჩივანი ითხოვს, გაუქმდეს შემოსავლების სამსახურის 2024 წლის 4 დეკემბრის №25458 ბრძანება და აუდიტის დეპარტამენტის 2024 წლის 1 ნოემბრის №249-30 საგადასახადო მოთხოვნა და შესაბამის სტრუქტურულ ქვედანაყოფს დაევალოს გადასახადის გადამხდელის პირადი აღრიცხვის ბარათზე შესაბამისი კორექტირების განხორციელება, გადასახადისა და სანქციის (ჯარიმა-საურავი) სახით დარიცხული თანხების შემცირებით.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nშემოსავლების სამსახურის 29.12.2023 წლის №33868 ბრძანებით, პირველ სადავო საკითხთან დაკავშირებით, 2020-2021 წლების ფასნამატის დაზუსტების მიზნით: \nა) გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები (მათ შორის, ინფორმაცია ცხრილის სახით საქონლის სახეობების/ჯგუფების მიხედვით ფასნამატის შესახებ);\nბ) განსაზღვრულ ვადაში მტკიცებულებების წარმოდგენის შემთხვევაში, დაევალოს აუდიტის დეპარტამენტს, დამატებით შეისწავლოს წარმოდგენილი მტკიცებულებები და შესწავლის შედეგების გათვალისწინებით, სათანადო საფუძვლის არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\n- მე-2 სადავო საკითხთან დაკავშირებით, ერთობლივი შემოსავლიდან გამოსაქვითი ხარჯების განსაზღვრის მიზნით:\nა) გადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები;\nბ) განსაზღვრულ ვადაში მტკიცებულებების წარმოდგენის შემთხვევაში, დაევალოს აუდიტის დეპარტამენტს, დამატებით შეისწავლოს წარმოდგენილი მტკიცებულებები და შესწავლის შედეგების გათვალისწინებით, სათანადო საფუძვლის არსებობის შემთხვევაში, განახორციელოს საგადასახადო ვალდებულებების კორექტირება (შემცირება).\n- დანარჩენ ნაწილში საჩივარი არ დაკმაყოფილდა. \nაღნიშნული გადაწყვეტილების აღსრულების შედეგად აუდიტის დეპარტამენტის მიერ შედგენილი 30.10.2024 წლის დასკვნის საფუძველზე, შემცირდა დარიცხული თანხები, სულ 491 717 ლარით, მათ შორის, გადასახადი 327 808 ლარი, ჯარიმა 163 909 ლარი. აღნიშნულზე, გადასახადის გადამხდელს წარედგინა 1.11.2024 წლის №249-30 კორექტირებული საგადასახადო მოთხოვნა, რაც 27.11.2024 წელს გასაჩივრდა შემოსავლების სამსახურში.\nშემოსავლების სამსახურის 4.12.2024 წლის №25458 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. საბჭოს 30.01.2025 წლის №24488/2/2024 გადაწყვეტილებით საჩივარი დაკმაყოფილდა ნაწილობრივ. საჩივარი, მომჩივნის მონაწილეობით, ხელახლა განსახილველად დაუბრუნდა შემოსავლების სამსახურს.\nშემოსავლების სამსახურის 2.04.2025 წლის №6286 ბრძანებით საჩივარი ნაწილობრივ დაკმაყოფილდა. შემოსავლების სამსახურმა მიიჩნია, რომ მომჩივნის არგუმენტების გათვალისწინებით სასაქონლო-მატერიალური ფასეულობების საწყისი და საბოლოო ნაშთების დაზუსტების საკითხი საჭიროებს დამატებით შესწავლას. აუდიტის დეპარტამენტს დაევალა შეესწავლა სასაქონლომატერიალური ფასეულობების საწყისი და საბოლოო ნაშთების კორექტირების საკითხი გადასახადის გადამხდელის არგუმენტაციის შესაბამისად და აღნიშნულის საფუძველზე, სათანადო საფუძვლების არსებობის შემთხვევაში შესაბამისი საგადასახადო ვალდებულებების კორექტირება.\nზემოაღნიშნულიდან გამომდინარე, საბჭოს მიაჩნია, რომ შემოსავლების სამსახურის სადავო ბრძანების შინაარსის გათვალისწინებით, არ არსებობს აღნიშნული გადაწყვეტილებისგან განსხვავებული გადაწყვეტილების მიღების და საჩივრის დაკმაყოფილების საფუძველი. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nსასაქონლო - მატერიალური ფასეულობების აღრიცხვის წესი\nსაგადასახადო დეკლარაციაში/გაანგარიშებაში გადასახადის შემცირება\nუკუკავშირი\nდაკავშირებული დოკუმენტები\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n35\n\nდოკუმენტის დათვალიერება\n\ninfohub@rs.ge",
    "title": "Document 966953bf-3595-4410-a277-ff17e5d875a9"
  }
}