{
  "id": "4d384249-a900-4af9-8288-1983a3942659",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19425/2/2023\n28 ივნისი 2023\nდოკუმენტის #:\n19425/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n18 მაისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nმიმოწერა გადასახადის გადამხდელთან, საგადასახადო დავის დაწყება, საჩივრის განხილვაზე უარის თქმა\nჩამოტვირთვა\nგაზიარება\n№19425/2/2023\n18.05.2023 \n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს„----------“ (ს/ნ ----------) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 18.05.2023 წელს განიხილა და მიიღო გადაწყვეტილება შპს ------ 13.04.2023 წელს რეგისტრირებულ საჩივარზე (რეგისტრაციის №19425/2/2023). \n\n\nდავის საგანი: საჩივრის განუხილველად დატოვება - გასულია გასაჩივრების ვადა.\n\n\nგასაჩივრებული გადაწყვეტილება:\n1. აუდიტის დეპარტამენტის 16.12.2021 წლის №024-112 საგადასახადო მოთხოვნა;\n2. შემოსავლების სამსახურის 22.02.2023 წლის №3263 ბრძანება.\n\n\nდარიცხული თანხა: 25 339 ლარი.\nმათ შორის:\nქონების გადასახადი - 13 926\nჯარიმა - 6 963\nსაურავი - 4 450\n\n\nფაქტების აღწერა/დარიცხვის საფუძვლები\nაუდიტის დეპარტამენტის 14.12.2021 წლის კამერალური საგადასახადო შემოწმების აქტით შემოწმებულია მომჩივნის საქმიანობის 1.01.2018 წლიდან 1.12.2021 წლამდე პერიოდი. შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 16.12.2021 წლის №024-112 საგადასახადო მოთხოვნა, რაც გასაჩივრდა შემოსავლების სამსახურში. \nშემოსავლების სამსახურის 22.02.2023 წლის №3263 ბრძანებით საჩივარი დარჩა განუხილველი საგადასახადო კოდექსის 301-ე მუხლის „ე“ ქვეპუნქტის საფუძველზე, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 44-ე მუხლის პირველ, მე-10 და მე-11 ნაწილებზე, 299-ე მუხლის მე-4 ნაწილზე, 301-ე მუხლის „ე“ ქვეპუნქტზე, 299-ე მუხლის მე-4 ნაწილზე და განმარტავს, რომ მომჩივანს მის მიმართ შედგენილი 14.12.2021 წლის საგადასახადო შემოწმების აქტი, მის საფუძველზე გამოცემული 16.12.2021 წლის №38971 ბრძანება და ამავე თარიღის №024-112 საგადასახადო მოთხოვნა წერილობითი ფორმით 2-ჯერ (27.12.2021 წელს და 12.01.2022 წელს) გაეგზავნა საფოსტო დაწესებულების საშუალებით, იურიდიულ მისამართზე (-----), თუმცა ადრესატისთვის მისი ჩაბარება ვერ მოხერხდა. საგადასახადო კოდექსის 44-ე მუხლის მე-10 ნაწილის საფუძველზე, 17.03.2022 წელს განხორციელდა აღნიშნული ბრძანებისა და საგადასახადო მოთხოვნის საჯაროდ გავრცელება და ჩაბარებულად ჩაითვალა 6.04.2022 წელს. ხოლო, გადასახადის გადამხდელი სადავო საგადასახადო მოთხოვნას გადასახადის გადამხდელის ავტორიზებულ ვებგვერდზე გაეცნო 27.01.2023 წელს.\nშემოსავლების სამსახურში საჩივარი წარმოდგენილია გასაჩივრებისათვის კანონით დადგენილი ვადის დარღვევით - 3.02.2023 წელს.\nშემოსავლების სამსახური იმ ფაქტობრივ გარემოებაზე მითითებით, რომ გადასახადის გადამხდელს 14.12.2021 წლის საგადასახადო შემოწმების აქტი, „გადასახადების/გადასახდელების და საგადასახადო სანქციების თანხების დარიცხვის/შემცირების შესახებ“ აუდიტის დეპარტამენტის 16.12.2021 წლის №38971 ბრძანება და ამავე თარიღის №024-112 საგადასახადო მოთხოვნა წერილობითი ფორმით 2-ჯერ გაეგზავნა საფოსტო დაწესებულების საშუალებით, იურიდიულ მისამართზე, განმარტავს, რომ მართლზომიერად განხორციელდა სადავო საგადასახადო მოთხოვნის საჯაროდ გავრცელება.\nმითითებულ სამართლებრივ ნორმებსა და ფაქტობრივ გარემოებებზე დაყრდნობით, შემოსავლების სამსახურმა მიიჩნია, რომ ვინაიდან საჩივარი წარმოდგენილია საგადასახადო ორგანოს გადაწყვეტილების გასაჩივრებისათვის კანონით დადგენილი 30 დღიანი ვადის დარღვევით, ხოლო მომჩივანს არ წარმოუდგენია პოზიცია გასაჩივრების ვადის დარღვევის მისგან დამოუკიდებელი მიზეზით გამოწვევასთან დაკავშირებით, სახეზეა საჩივრების განუხილველად დატოვების საგადასახადო კოდექსის 301-ე მუხლის ,,ე“ ქვეპუნქტით გათვალისწინებული საფუძველი.\n\n\nმომჩივნის არგუმენტაცია\nკომპანიას საგადასახადო შემოწმების აქტში მითითებული მიწის ნაკვეთი არ გააჩნია საკუთრებაში, საწარმოს რეესტრის მონაცემებით ერიცხება აღნიშნული მიწის ნაკვეთი, თუმცა სარეგისტრაციო ორგანოსათვის მისი მიმართვის შემდეგ მარეგისტრირებელმა ორგანომ არ გასცა მიწის რეგისტრაციის დოკუმენტი, არ გასცა მისი დაზუსტებული მონაცემები და დღემდე გრძელდება აღნიშნული საკითხის განხილვა საჯარო რეესტრის ეროვნულ სააგენტოსა თუ ეკონომიკის სამინისტროში. ამასთან, მომჩივანი არ ფლობდა აღნიშნულ მიწის ნაკვეთსაც, ფაქტობრივადაც არ ხდებოდა მისი გამოყენება. აღნიშნულიდან გამომდინარე, ასევე უსაფუძვლოდ მიაჩნია შემმოწმებლების მიერ დამატებით დარიცხული ჯარიმები რადგან მიწის გადასახადი, რომელსაც ვერ ფლობ, არ არსებობს მისი რეგისტრაცია, ანუ გარდა ძველი ამონაწერისა და რომელიც სადაოა შპს ------ და მარეგისტრირებელ ორგანოს შორის, იწვევს დაჯარიმებას არ არსებულ მიწის ნაკვეთზე.\nმიწაზე ქონების გადასახადის განაკვეთი არასწორად არის გამოყენებული სულ მცირე აღნიშნულის გამოა გადასაანგარიშებელი აღნიშნული დარიცხვა.\nგადაწყვეტილება და საგადასახადო მოთხოვნა საჩივრდება სრულად. უნდა გაუქმდეს დარიცხული გადასახადები, გამოყენებულ უნდა იქნას საგადასახადო კოდექსის 269-ე მუხლის დანაწესი და გაუქმდეს დარიცხული ჯარიმები, დაევალოს აუდიტის დეპარტამენტს განახორციელოს გადაანგარიშება მომჩივნის მიერ წარდგენილი იმ დოკუმენტების მეშვეობით რომელის მოპოვებულ იქნება მარეგისტრირებელი ორგანოსთან კანონით დადგენილი მიწის რეგისტაციის შემდგომ. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 299-ე მუხლის მე-4 ნაწილის თანახმად:\n4. პირს უფლება აქვს, გაასაჩივროს საგადასახადო ორგანოს გადაწყვეტილება მისი ჩაბარებიდან 30 დღის ვადაში.\nსაგადასახადო კოდექსის 44-ე მუხლის მე-9 ნაწილის, მე-10 ნაწილის 19.04.2023 წლამდე მოქმედი რედაქციის და მე-11 ნაწილის თანახმად:\n9. საგადასახადო ორგანოს მიერ პირისათვის ელექტრონული ფორმით გაგზავნილი დოკუმენტი ჩაბარებულად ითვლება ადრესატის მიერ მისი გაცნობისთანავე.\n10. შემოსავლების სამსახურს უფლება აქვს, დოკუმენტი საჯაროდ გაავრცელოს, თუ შესრულებულია შემდეგი პირობები:\nა) პირს 2-ჯერ მაინც გაეგზავნა/წარედგინა დოკუმენტი წერილობითი ფორმით და ადრესატისათვის მისი ჩაბარება ვერ მოხერხდა;\nბ) პირი არ არის შემოსავლების სამსახურის ოფიციალური ვებგვერდის ავტორიზებული მომხმარებელი ან ავტორიზებული მომხმარებლის გვერდზე განთავსებიდან 30 დღის განმავლობაში ადრესატი დოკუმენტს არ გასცნობია.\n11. დოკუმენტის საჯაროდ გავრცელება ხორციელდება მისი შემოსავლების სამსახურის ოფიციალურ ვებგვერდზე განთავსებით და ჩაბარებულად ითვლება განთავსებიდან მე-20 დღეს.\nსაგადასახადო კოდექსის 301-ე მუხლის „ე“ ქვეპუნქტის თანახმად, დავის განმხილველი ორგანო საჩივარს არ განიხილავს, თუ გასულია საჩივრის წარდგენის ვადა.\nსაგადასახადო კოდექსის 299-ე მუხლის მე-10 ნაწილის შესაბამისად, საგადასახადო ორგანოს გადაწყვეტილება შეიძლება გასაჩივრდეს საჩივრის წარდგენის ვადის გასვლის შემდეგაც, თუ მომჩივანი დაამტკიცებს, რომ გასაჩივრების ვადის დარღვევა მისგან დამოუკიდებელი მიზეზით იყო გამოწვეული.\nსადავო საკითხზე წარმოდგენილია აუდიტის დეპარტამენტის 19.04.2023 წლის №36767-21-14 წერილი, საიდანაც ირკვევა, რომ აუდიტის დეპარტამენტის 14.12.2021 წლის საგადასახადო შემოწმების აქტს, მის საფუძველზე გამოცემულ 16.12.2021 წლის №38971 ბრძანებას და 16.12.2021 წლის №024-112 საგადასახადო მოთხოვნას ადრესატი ავტორიზებული მომხმარებლის გვერდზე განთავსებიდან 30 დღის განმავლობაში არ გასცნობია.\nაღნიშნულ წერილზე თანდართული დოკუმენტების მიხედვით დგინდება, რომ აუდიტის დეპარტამენტის 14.12.2021 წლის საგადასახადო შემოწმების აქტი, მის საფუძველზე გამოცემულ აუდიტის დეპარტამენტის 16.12.2021 წლის №38971 ბრძანება და ამავე დეპარტამენტის 16.12.2021 წლის №024-112 საგადასახადო მოთხოვნა გადასახადის გადამხდელს წერილობითი ფორმით 2-ჯერ (27.12.2021 წელს და 12.01.2022 წელს) გაეგზავნა საფოსტო დაწესებულების საშუალებით, იურიდიულ მისამართზე (ქ. -------), თუმცა ადრესატისთვის მისი ჩაბარება ვერ მოხერხდა.\nსაგადასახადო კოდექსის 44-ე მუხლის მე-10 ნაწილის „ა“ და „ბ“ პუნქტების თანახმად განხორციელდა აღნიშნული ბრძანების და საგადასახადო მოთხოვნის საჯაროდ გავრცელება 17.03.2022 წელს. ამასთან, ზემოაღნიშნულ დოკუმენტაციას გადამხდელი გაეცნო ელექტრონულად შემოსავლების სამსახურის ოფიციალური ვებგვერდის (www.rs.ge) საშუალებით 27.01.2023 წელს.\nსაგადასახადო კოდექსის 44-ე მუხლის მე-4 ნაწილის თანახმად, პირისათვის ერთი და იმავე დოკუმენტის რამდენჯერმე ან რამდენიმე ფორმით წარდგენის შემთხვევაში მისი წარდგენის თარიღად ითვლება ამ დოკუმენტის პირველად ჩაბარების თარიღი.\nაღნიშნულიდან გამომდინარე, აუდიტის დეპარტამენტის 16.12.2021 წლის №024-112 საგადასახადო მოთხოვნა ჩაბარებულად ჩაითვალა 6.04.2022 წელს.\nშესაბამისად, აუდიტის დეპარტამენტის 16.12.2021 წლის №024-112 საგადასახადო მოთხოვნის გასაჩივრების ვადის 30-ე დღე იყო 6.05.2022 წელი. აღნიშნული საგადასახადო მოთხოვნის თაობაზე საჩივარი შემოსავლების სამსახურში წარდგენილია ელექტრონულად 3.02.2023 წელს.\nმომჩივანი არ მიუთითებს გარემოებებზე/არგუმენტებზე, რომელიც დაადასტურებდა, რომ გასაჩივრების ვადის დარღვევა მისგან დამოუკიდებელი მიზეზით იყო გამოწვეული.\nვინაიდან აუდიტის დეპარტამენტის 16.12.2021 წლის №024-112 საგადასახადო მოთხოვნის გასაჩივრების ვადის ბოლო დღე იყო 6.05.2022 წელი და საჩივარი შემოსავლების სამსახურში წარდგენილია 3.02.2023 წელს, საბჭოს მიაჩნია, რომ შემოსავლების სამსახურის 22.02.2023 წლის №3263 ბრძანება საჩივრის საგადასახადო კოდექსის 301-ე მუხლის „ე“ ქვეპუნქტის საფუძველზე განუხილველად დატოვების თაობაზე მართლზომიერია და არ არსებობს მისი გაუქმების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგანუხილველობა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n26\n\nდოკუმენტის დათვალიერება\n\ninfohub@rs.ge",
    "title": "Document 4d384249-a900-4af9-8288-1983a3942659"
  }
}