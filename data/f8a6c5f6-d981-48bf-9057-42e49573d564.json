{
  "id": "f8a6c5f6-d981-48bf-9057-42e49573d564",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №17752/2/2022\n12 თებერვალი 2023\nდოკუმენტის #:\n17752/2/2022\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n15 დეკემბერი 2022\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, გადახდის წყაროსთან გადასახადის დაკავების წესი, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n№17752/2/2022 \n15.12.2022 \n\n\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „---------“ (ს/ნ ---------) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 15.12.2022 წელს განიხილა და მიიღო გადაწყვეტილება შპს „----------“ 13.09.2022 წელს რეგისტრირებულ საჩივარზე (რეგისტრაციის №17752/2/2022).\n\n\n\n\nდავის საგანი:\nშემოსავლების სამსახურის გადაწყვეტილების აღსრულების შედეგები.\n\n\nგასაჩივრებული გადაწყვეტილება:\n1. აუდიტის დეპარტამენტის 6.04.2022 წლის №083-10 საგადასახადო მოთხოვნა;\n2. შემოსავლების სამსახურის 5.09.2022 წლის №22867 ბრძანება.\n\n\nდარიცხული თანხა: 145 184 ლარი.\nმათ შორის:\nგადასახადი - 77 549\nდღგ - 34 669\nმოგების გადასახადი - 2 765\nსაშემოსავლო გადასახადი - 40 115\nჯარიმა - 38 312\nსაურავი - 29 323\n\n\nპროცედურული გარემოებები \nგადასახადის გადამხდელის საქმიანობაა ადგილობრივ ბაზარზე შეძენილი სურსათის, სიგარეტისა და საოჯახო ქიმიის საცალო რეალიზაცია.\nაუდიტის დეპარტამენტის მიერ ჩატარდა გადასახადის გადამხდელის საქმიანობის 1.01.2018 წლიდან 1.01.2021 წლამდე საანგარიშო პერიოდის კამერალური საგადასახადო შემოწმება. შემოწმების შედეგები აისახა აუდიტის დეპარტამენტის 31.05.2021 წლის საგადასახადო შემოწმების აქტში, რომლის მიხედვით: \nშემოწმებით დადგინდა, რომ გადამხდელი არ აწარმოებდა ბუღალტრულ აღრიცხვას კანონმდებლობით დადგენილი წესით, არ გააჩნდა რაოდენობრივ და სახეობრივ ჭრილში სასაქონლომატერიალური ფასეულობები აღრიცხული, შესაბამისად ვერ განხორციელდა რეალიზაციის დოკუმენტების შესყიდვის დოკუმენტებთან დაკავშირება. საწარმომ შემმოწმებელს წარუდგინა სასაქონლო მატერიალური ფასეულობების თანხობრივი ნაშთები. საგადასახადო კოდექსის 73-ე მუხლის შესაბამისად, გადასახადის გადამხდელის საგადასახადო ვალდებულებები განისაზღვრა არაპირდაპირი მეთოდის გამოყენებით. კერძოდ, დოკუმენტურ რეალიზაციებსა და შეძენებში ასახული სასაქონლო-მატერიალური ფასეულობები დაიყო კატეგორიების მიხედვით. მათი ურთიერთდაკავშირების გზით, განისაზღვრა საცალოდ რეალიზებული პროდუქციის ღირებულება, რომელზეც გავრცელდა დოკუმენტური და საგადასახადო მონოტორინგის დეპარტამენტის მიერ ჩატარებული ფიქსაციის აქტის შედეგად დადგენილი ფასნამატების საშუალო ფასნამატი წლებისა და საქონლის კატეგორიის ჭრილში (საშუალო ფასნამატი: 2018-17%, 2019-16%, 2020-15%). ზემოაღნიშნულის გათვალისწინებით, საწარმოს გაეზარდა დღგ-ით დასაბეგრი ბრუნვები, დაერიცხა დღგ და საგადასახადო კოდექსის 275-ე მუხლის შესაბამისად დაეკისრა ჯარიმა. \nამასთან, არაპირდაპირი მეთოდით დამატებით გამოვლენილი შემოსავლის ნაწილი კრედიტორული დავალიანების ფარგლებში დაკვალიფიცირდა ანგარიშვალდებულ პირზე გაცემულ უპროცენტო სესხად და დაიბეგრა კუთვნილი მოგების გადასახადით, ხოლო დარჩენილი ნაწილი ჩაითვალა გაცემულ ხელფასად და დაიბეგრა გადახდის წყაროსთან საგადასახადო კოდექსის 154-ე მუხლის შესაბამისად. ამასთან, გადამხდელს საგადასახადო კოდექსის 275-ე მუხლის შესაბამისად, განესაზღვრა ჯარიმა დეკლარაციაში გადასახადის თანხის შემცირებისთვის.\nსაგადასახადო შემოწმების აქტის საფუძველზე გადამხდელს წარედგინა 28.06.2021 წლის №20926 ბრძანება და 29.06.2021 წლის №083-44 საგადასახადო მოთხოვნა, რაც მომჩივანმა გაასაჩივრა შემოსავლების სამსახურში. \nშემოსავლების სამსახურის 18.10.2021 წლის №32891 ბრძანებით საჩივარი ნაწილობრივ დაკმაყოფილდა, კერძოდ, მიიჩნია, რომ ვინაიდან საწარმო არ ახორციელებდა ბუღალტრულ აღრიცხვას კანონმდებლობით დადგენილი წესით და შეუძლებელი იყო დაბეგვრის ობიექტის დადგენა, არაპირდაპირი მეთოდის გამოყენება მართლზომიერია, მაგრამ აღნიშნული მეთოდის გამოყენებით განსაზღვრული საგადასახადო ვალდებულებების დაზუსტების მიზნით, გადასახადის გადამხდელს მიეცა წინადადება აუდიტის დეპარტამენტისათვის წარედგინა საჩივარში მითითებული არგუმენტაციის დოკუმენტურად დადასტურებული მტკიცებულებები. მტკიცებულებების წარდგენის შემთხვევაში, დაევალა აუდიტის დეპარტამენტს, გადასახადის გადამხდელის მონაწილეობით, შეესწავლა წარდგენილი მასალები და შესწავლის შედეგების გათვალისწინებით, სათანადო საფუძვლების არსებობის შემთხვევაში საგადასახადო შემოწმების აქტით დარიცხული თანხების კორექტირება (შემცირება). დანარჩენ ნაწილში საჩივარი არ დაკმაყოფილდა.\nშემოსავლების სამსახურის 18.10.2021 წლის №32891 ბრძანების აღსრულების შედეგად, აუდიტის დეპარტამენტის 2022 წლის 18 მარტის დასკვნით შემოწმების აქტით დარიცხული თანხები არ შემცირდა, რაზეც მომჩივანს წარედგინა 6.04.2022 წლის №083-10 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 5.09.2022 წლის №22867 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი \nშემოსავლების სამსახურმა იხელმძღვანელა 302-ე მუხლის მე-6 ნაწილით და 304-ე მუხლის 21 ნაწილით და მიიჩნია, რომ შემოსავლების სამსახურის 18.10.2021 წლის №32891 ბრძანების აღსრულება განხორციელებულია საქმისთვის არსებითი მნიშვნელობის მქონე ყველა გარემოებების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარმოდგენილი საჩივრის დაკმაყოფილების საფუძველი.\n\n\nმომჩივნის არგუმენტაცია\nეთანხმება საგადასახადო ორგანოს არაპირდაპირი მეთოდის გამოყენებასთან დაკავშირებით, დოკუმენტურ რეალიზაციებსა და შეძენებში ასახული სასაქონლო-მატერიალური ფასეულობების კატეგორიების მიხედვით დაყოფას, მათ ურთიერთდაკავშირების გზით საცალოდ რეალიზებული პროდუქციის ღირებულების დადგენის და შემოწმებისას საგადასახადო მონოტორინგის დეპარტამენტის მიერ ჩატარებული ფიქსაციის აქტის შედეგად დადგენილი ფასნამატების საფუძველზე საშუალო ფასნამატის გაანგარიშების მეთოდოლოგიის ნაწილში, თუმცა იგივე მეთოდით მის მიერ გაანგარიშებული ფასნამატი შედარებით ნაკლებია.\nგამომდინარე აქედან, ითხოვს მიეცეს საშუალება წარუდგინოს შემმოწმებელს მის მიერ გაანგარიშებული ფასნამატი, ფასნამატი, რომელშიც გათვალისწინებულია დოკუმენტურად დადასტურებული რეალიზაციით ფიქსირებული ფასები და შემოსავლების სამსახურის მონიტორინგის დეპარტამენტის მიერ საკონტროლო შესყიდვით ფიქსირებული ფასები და ამ უკანასკნელის თვითღირებულებასთან შეპირისპირებით განსაზღვრული იქნა ფაქტობრივი ფასნამატი. აქვე ყურადსაღებია ის ფაქტიც, როგორც შემმოწმებლის მიერ განსაზღვრული, ისე მის მიერ განსაზღვრული ფასნამატი აღემატება იგივე რაიონში ანალოგიური სავაჭრო ობიექტებისათვის საგადასახადო შემოწმებებით განსაზღვრულ ფასნამატის მაჩვენებლებს.\nრაც შეეხება შემოსავლების სამსახურის 2019 წლის 15 ნოემბრის №39866 ბრძანებით განსაზღვრული მეთოდური მითითების შესაბამისად, არაპირდაპირი მეთოდით დამატებით გამოვლენილი შემოსავლის ნაწილის კრედიტორული დავალიანების ფარგლებში ანგარიშვალდებულ ფიზიკურ პირზე გაცემულ უპროცენტო სესხად დაკვალიფიცირებასა და დარჩენილი ნაწილი გაცემულ ხელფასად აღიარებას, ითხოვს დაევალოს შემმოწმებელს ამ ნაწილში გათვალისწინებული იქნას კომპანიის ვალდებულებები ანგარიშვალდებული პირის მიმართ (აქტივებს გამოკლებული ვალდებულებები და წინა პერიოდის ფინანსური შედეგი გაუცემელი დივიდენდის ნაწილში).\nმიეცეს საშუალება შემმოწმებელსა და გადამხდელის სპეციალისტებს რათა დაზუსტდეს ფაქტობრივი ფასნამატი და აღნიშნულის გათვალისწინებით გადაანგარიშდეს საწარმოზე დამატებით დარიცხული საგადასახადო ვალდებულებები.\nითხოვს მინჭებული უფლებამოსილების ფარგლებში საგადასახადო კოდექსის 269-ე მუხლი მე-7 ნაწილის საფუძველზე სანქციისაგან გათავისუფლებას, ვინაიდან ოპერაციების სპეციფიკიდან გამომდინარე გამოწვეულია მეწარმის შეცდომით.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 304-ე მუხლის 21 ნაწილის თანახმად, თუ გასაჩივრებული გადაწყვეტილება/საგადასახადო მოთხოვნა გამოცემულია დავის განმხილველი ორგანოს მიერ მიღებული გადაწყვეტილების შესაბამისად, დავის განმხილველი ორგანო იღებს გადაწყვეტილებას საჩივრის დაკმაყოფილებაზე უარის თქმის შესახებ.\nშემოსავლების სამსახურის 18.10.2021 წლის №32891 ბრძანების აღსრულების მიზნით, გამოიცა 18.03.2022 წლის დასკვნა, რომლის მიხედვით, გადასახადის გადამხდელს შემოწმებისთვის არ წარუდგენია საჩივარში მითითებული არგუმენტაციის შესაბამისი დოკუმენტურად დადასტურებული მტკიცებულებები. კერძოდ, გადამხდელის მიერ წარდგენილი ცხრილები იყო დოკუმენტურად დაუდასტურებელი, რეალიზაციის სასაქონლო ზედნადებებზე გადამხდელს მიწერილი ჰქონდა შეძენის ღირებულებები, რომლებიც არ იშიფრებოდა დოკუმენტურად, რაც განემარტა გადამხდელს, თუმცა ხელმეორედ (მარტის თვეში) წარმოდგენილი ცხრილებში მითითებული ხარვეზი არ იყო აღმოფხვრილი. აღნიშნულიდან გამომდინარე, საგადასახადო შემოწმების შედეგად დარიცხული თანხები არ დაექვემდებარა შემცირებას.\nმომჩივანი ვერ წარმოადგენს კონკრეტულ არგუმენტებს ან დოკუმენტურად დადასტურებულ მტკიცებულებებს, რაც საგადასახადო ორგანოს მიერ დასკვნით დადგენილი გარემოებების შეცვლის და შემოწმების აქტით დარიცხული თანხების შემცირების საფუძველი გახდებოდა. ასევე, იგი მოითხოვს საგადასახადო კოდექსის 269-ე მუხლის მე-7 ნაწილის საფუძველზე სანქციებისაგან გათავისუფლებას, რაზეც საბჭო ვერ იმსჯელებს, ვინაიდან განიხილავს შემოსავლების სამსახურის 18.10.2021 წლის №32891 ბრძანების აღსრულების მართლზომიერებას.\nმხარეთა არგუმენტების გაცნობის, სადავო საქმეზე არსებული მასალების შესწავლის/შეფასების და ფაქტობრივი გარემოებების გათვალისწინებით, საბჭოს მიაჩნია, რომ საგადასახადო ორგანოს მიერ მომჩივნის საგადასახადო ვალდებულების გადაანგარიშება განხორციელებულია შემოსავლების სამსახურის 18.10.2021 წლის №32891 ბრძანების შესაბამისად და არ არსებობს საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n17\n\nდოკუმენტის დათვალიერება\n\ninfohub@rs.ge",
    "title": "Document f8a6c5f6-d981-48bf-9057-42e49573d564"
  }
}