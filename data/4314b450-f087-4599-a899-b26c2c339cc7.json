{
  "id": "4314b450-f087-4599-a899-b26c2c339cc7",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19826/2/2023\n16 აგვისტო 2023\nდოკუმენტის #:\n19826/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n14 აგვისტო 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nეკონომიკური საქმიანობით მიღებული შემოსავლები, დღგ-ით დასაბეგრი ოპერაციები, დაბეგვრის დრო საქონლის მიწოდებისას/მომსახურების გაწევისას, დასაბეგრი თანხა საქონლის მიწოდებისას/მომსახურების გაწევისას\nჩამოტვირთვა\nგაზიარება\n№ 19826/2/2023\n14 აგვისტო 2023\n﻿გ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: „----------“ (ს/ნ ----------) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 6.07.2023 წელს განიხილა და მიიღო გადაწყვეტილება ----------- 30.05.2023 წელს რეგისტრირებულ საჩივარზე (რეგისტრაციის №19826/2/2023). \n\n\nდავის საგანი:\nშემოსავლების სამსახურის 14.12.2022 წლის №31537 ბრძანების აღსრულების შედეგები.\n\n\nგასაჩივრებული გადაწყვეტილება:\n1. აუდიტის დეპარტამენტის 20.02.2023 წლის №056-6 საგადასახადო მოთხოვნა;\n2. შემოსავლების სამსახურის 18.05.2023 წლის №11052 ბრძანება.\n\n\nდარიცხული თანხა: 89 009,06 ლარი.\nმათ შორის:\nგადასახადი - 45 404\nდღგ - 21 614\nსაშემოსავლო გადასახადი - 23 790\nჯარიმა - 21 867,5\nსაურავი - 21 737,56\n\n\nფაქტების აღწერა/დარიცხვის საფუძვლები\nაუდიტის დეპარტამენტის 9.09.2022 წლის საგადასახადო შემოწმების აქტის საფუძველზე გადასახადის გადამხდელს წარედგინა ამავე დეპარტამენტის 22.09.2022 წლის №056-41 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 14.12.2022 წლის №31537 ბრძანებით საჩივარი დაკმაყოფილდა ნაწილობრივ. აუდიტის დეპარტამენტს დაევალა საგადასახადო ვალდებულებების განსაზღვრისას სრულ შესამოწმებელ პერიოდზე, სადაც შესაძლებელია ჯგუფების მიხედვით იდენტიფიცირება, გამოიყენოს გადასახადის გადამხდელის დოკუმენტური ფასნამატი (არანაკლებ დეკლარირებული ფასნამატი) საქონლის სახეობების მიხედვით და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება). დანარჩენ ნაწილში საჩივარი არ დაკმაყოფილდა.\nშემოსავლების სამსახურის 14.12.2022 წლის №31537 ბრძანების აღსრულების შედეგებზე გამოცემული აუდიტის დეპარტამენტის 7.02.2023 წლის დასკვნის მიხედვით, შემოწმების მიერ განხორციელდა გადასახადის გადამხდელის მიერ წარმოდგენილი ინფორმაციის/დოკუმენტაციის (საქონლის დაკავშირება) შესწავლა. აღნიშნულიდან გამომდინარე იკვეთება შემდეგი გარემოება: 2019 წელს დოკუმენტურმა რეალიზაციამ შეადგინა - 1,75%, ხოლო 2020 წელს - 6,45%. თუმცა აქვე უნდა აღინიშნოს, რომ 2020 წელს დოკუმენტური რეალიზაციიდან 2,98% მეწარმის მიერ რეალიზებულია ურთიერთდამოკიდებულ პირზე (---------- (პ/ნ ----------) - შვილი), შესაბამისად მომჩივნის მიერ დოკუმენტური რეალიზაცია, რომელიც შეესაბამება მეთოდურ მითითებას „არაპირდაპირი მეთოდის გამოყენების ინსტრუქციას“ შეადგენს 3,46%-ს. ყოველივე ზემოაღნიშნულის გათვალისწინებით შემმოწმებლების მიერ საგადასახადო შემოწმების აქტის შედეგები დარჩა უცვლელი.\nაუდიტის დეპარტამენტის 7.02.2023 წლის დასკვნის საფუძველზე გადასახადის გადამხდელს წარედგინა ამავე დეპარტამენტის 20.02.2023 წლის №056-6 საგადასახადო მოთხოვნა, რაც გასაჩივრდა შემოსავლების სამსახურში. \nშემოსავლების სამსახურის 18.05.2023 წლის №11052 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 304-ე მუხლის 21 ნაწილზე, აუდიტის დეპარტამენტის დასკვნაზე და იზიარებს აუდიტის დეპარტამენტის პოზიციას, რომლის მიხედვით, ურთიერთდამოკიდებულ პირებს შორის განხორციელებული ოპერაციები ფასნამატის დადგენაში მონაწილეობას არ იღებს. ხოლო, დარჩენილი დოკუმენტური რეალიზაცია, რაც შეადგენს მთლიანი რეალიზაციის 3,46%-ს, არაარსებითია და ვერ ჩაითვლება სარწმუნოდ დოკუმენტური ფასნამატის განსაზღვრისთვის.\nსაქმეზე არსებული მტკიცებულებების და აუდიტის დეპარტამენტის დასკვნაზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება განხორციელებულია საქმისათვის არსებითი მნიშვნელობის მქონე ყველა გარემოებების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია\nშემოსავლების სამსახურის 14.12.2022 წლის №31537 ბრძანების მიხედვით აუდიტის დეპარტამენტი ვალდებული იყო არაპირდაპირი მეთოდით შემოსავლების გაანგარიშებისას ეხელმძღვანელა გადასახადის გადამხდელის დოკუმენტური რეალიზაციის ფასნამატით. აღნიშნული გადაწყვეტილება აუდიტის დეპარტამენტმა არ შეასრულა და თავის გადაწყვეტილების მიზეზად მოჰყავს ის გარემოება, რომ დოკუმენტურ რეალიზაციაში 2,98% შეადგენს ურთიერთდამოკიდებულ პირზე რეალიზაცია და შესაბამისად დარჩენილი დოკუმენტური რეალიზაცია არ აღემატება 5%-ს. აუდიტის დეპარტამენტის აღნიშნულ მოქმედებას და არგუმენტს არ ეთანხმება, ვინაიდან შემოსავლების სამსახურის გადაწყვეტილებაში ნათლად და გარკვევით წერია, რომ აუდიტის დეპარტამენტს დაევალა არაპირდაპირი მეთოდით გაანგარიშებისას დოკუმენტური რეალიზაციით დადგენილი ფასნამატის გავრცელება. გადაწყვეტილებაში არსად არ იკითხება და არსად არ წერია, რომ აუდიტის დეპარტამენტს დამატებით უნდა შეესწავლა დოკუმენტური რეალიზაციის პროცენტული ოდენობა. თუ შემმოწმებლები დოკუმენტური რეალიზაციის ფასნამატის დადგენისას არ დაეყრდნობოდნენ და არ გაითვალისწინებდნენ ურთიერთდამოკიდებულ პირზე რეალიზებულ საქონელს, მათ კვლავ რჩებოდათ სხვა პირებზე დოკუმენტებით რეალიზებული საქონელის 139 შემთხვევა (26 265 ლარი), რომლიდანაც სავსებით შესაძლებელია დადგინდეს დოკუმენტური ფასნამატის ოდენობა. მიუხედავად აღნიშნულისა, შემმოწმებელმა არ გამოიყენა მომჩივნის მიერ რეალიზებული დოკუმენტური ფასნამატი და იხელმძღვანელა შემოწმებული მესამე პირის ფასნამატით.\nგაურკვეველია რა პრინციპით მოხდა აღნიშნული ფასნამატის მოძიება, ვინაიდან მომჩივნისთვის ცნობილია მარნეულის რაიონში ანალოგიური საქმიანობის განმახორციელებელი პირების არაერთი ჩატარებული შემოწმების შედეგი (შედგენილია შემოწმების აქტები, ან გაუქმებულია შემოწმების ბრძანება), სადაც შემოწმების მიერ დადგენილმა ფასნამატმა შეადგინა უფრო ნაკლები, ვიდრე მის მიერ არის დეკლარირებული. აღნიშნული პირები არიან - ი/მ ---------- (ს/ნ ----------), ი/მ-----------(ს/ნ ----------) და ი/მ ---------- (ს/ნ -----------). ამიტომ ითხოვს, შემოწმების ფარგლებში არაპირდაპირი მეთოდით შემოსავლის განსაზღვრისთვის გამოყენებულ იქნას მისი დოკუმენტური ფასნამატი, ან უკიდურეს შემთხვევაში გათვალისწინებულ იქნას მის მიერ ჩამოთვლილი მესამე პირების ფასნამატი.\nითხოვს, დაკორექტირდეს აუდიტის დეპარტამენტის 20.02.2023 წლის №056-6 საგადასახადო მოთხოვნა და გაუქმდეს აუდიტის დეპარტამენტის 7.02.2023 წლის დასკვნა. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის მე-102 მუხლის პირველი ნაწილის „ა“ ქვეპუნქტის თანახმად, ეკონომიკური საქმიანობით მიღებულ შემოსავლებს განეკუთვნება საქონლის/მომსახურების მიწოდებით მიღებული შემოსავლები.\nსაგადასახადო კოდექსის 161-ე მუხლის პირველი ნაწილის „ა“ ქვეპუნქტის 1.01.2021 წლამდე მოქმედი რედაქციით, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. \nშემოსავლების სამსახურის 14.12.2022 წლის №31537 ბრძანებით აუდიტის დეპარტამენტს დაევალა საგადასახადო ვალდებულებების განსაზღვრისას სრულ შესამოწმებელ პერიოდზე, სადაც შესაძლებელია ჯგუფების მიხედვით იდენტიფიცირება, გამოიყენოს გადასახადის გადამხდელის დოკუმენტური ფასნამატი (არანაკლებ დეკლარირებული ფასნამატი) საქონლის სახეობების მიხედვით და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება). \nაუდიტის დეპარტამენტის 7.02.2023 წლის დასკვნის მიხედვით, 2019 წელს დოკუმენტურმა რეალიზაციამ შეადგინა - 1,75%, ხოლო 2020 წელს - 6,45%. 2020 წელს დოკუმენტური რეალიზაციიდან 2,98% მეწარმის მიერ რეალიზებულია ურთიერთდამოკიდებულ პირზე (----------- (პ/ნ -----------) - შვილი), შესაბამისად მომჩივნის მიერ დოკუმენტური რეალიზაცია, რომელიც შეესაბამება მეთოდურ მითითებას „არაპირდაპირი მეთოდის გამოყენების ინსტრუქციას“ შეადგენს 3,46%-ს.\nსაბჭო ყურადღებას ამახვილებს იმ გარემოებაზე, რომ საგადასახადო შემოწმების შედეგების გადაანგარიშებისას შესწავლილია გადასახადის გადამხდელის მიერ წარმოდგენილი ინფორმაცია/დოკუმენტაცია, რის შედეგადაც დადგინდა, რომ მომჩივნის მიერ დოკუმენტური რეალიზაციის მოცულობა არაარსებითია და ვერ ჩაითვლება სარწმუნოდ დოკუმენტური ფასნამატის განსაზღვრისთვის. \nაღნიშნულიდან გამომდინარე, საბჭოს მიაჩნია, რომ საგადასახადო შემოწმების შედეგების გადაანგარიშების ეტაპზე სადავო საკითხთან დაკავშირებით წარდგენილი ინფორმაცია/დოკუმენტაცია აუდიტის დეპარტამენტის მიერ შესწავლილია სრულყოფილად, შემოსავლების სამსახურის 14.12.2022 წლის №31537 ბრძანების შესაბამისად და არ არსებობს სადავო აქტების გაუქმების საფუძველი.\nმომჩივნის მოთხოვნასთან დაკავშირებით, არაპირდაპირი მეთოდით შემოსავლის განსაზღვრისთვის უკიდურეს შემთხვევაში გათვალისწინებულ იქნას მის მიერ ჩამოთვლილი მესამე პირების ფასნამატი, საბჭო მიუთითებს, რომ საბჭო ვერ იმსჯელებს აღნიშნულ საკითხზე, ვინაიდან განსახილველ შემთხვევაში სადავოა (გასაჩივრებულია) შემოსავლების სამსახურის 14.12.2022 წლის №31537 ბრძანების აღსრულების საკითხი - რამდენად სწორად და სრულად აღსრულდა აღნიშნული ბრძანება აუდიტის დეპარტამენტის მიერ. შესაბამისად, საბჭო ვერ გასცდება აღნიშნულ ფარგლებს. \n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაგადასახადო ვალდებულებების განსაზღვრა არაპირდაპირი მეთოდით\nშემოსავლების/ხარჯების განსაზღვრა არაპირდაპირი მეთოდით\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n14\n\nდოკუმენტის დათვალიერება\n\ninfohub@rs.ge",
    "title": "Document 4314b450-f087-4599-a899-b26c2c339cc7"
  }
}