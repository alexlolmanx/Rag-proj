{
  "id": "e5281d4e-e6af-4619-b435-8cd5a123e664",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21597/2/2023\n15 აპრილი 2024\nდოკუმენტის #:\n21597/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n12 აპრილი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი\nსაკანონმდებლო ნორმა:\nქონების გადასახადის გამოანგარიშება და გადახდა\nჩამოტვირთვა\nგაზიარება\n№21597/2/2023\n12 აპრილი 2024\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი:\"---------\" (ს/ნ \"--------\" )\nმოპასუხე: მომსახურების დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,23.02.2024 წელს განიხილა და მიიღო გადაწყვეტილება \"-------\"-ის 15.12.2023 წელს რეგისტრირებულ საჩივარზე (რეგისტრაციის №21597/2/2023).\n\n\nდავის საგანი:\n2018-2019 წლების საანგარიშო პერიოდებზე მიწაზე ქონების გადასახადის დარიცხვის მართლზომიერება.\n\n\nგასაჩივრებული გადაწყვეტილება:\n1. მომსახურების დეპარტამენტის 27.10.2023 წლის №\"-------\" წერილი;\n2. შემოსავლების სამსახურის 27.11.2023 წლის №29327 ბრძანება.\n\n\nსადავო თანხა: არ ზუსტდება.\n\n\nფაქტების აღწერა/დარიცხვის საფუძვლები\nშემოსავლების სამსახურის მომსახურების დეპარტამენტის მიერ, 2021 წლის 27 მაისს მომჩივნის პირადი აღრიცხვის ბარათზე, 2018-2020 წლების საანგარიშო პერიოდებზე, დარიცხულია ქონების გადასახადი ქ. \"-------\"-ში , \"-------\" ქუჩაზე მდებარე 510 კვ.მ-დან 255-კვ.მ. (510-ის ½) არასასოფლო– სამეურნეო დანიშნულების მიწაზე (ს/კ \"--------\").\n2018-2020 წლების საანგარიშო პერიოდებზე მიწაზე ქონების გადასახადი დარიცხულია საჯარო რეესტრიდან მიღებული ინფორმაციის თანახმად, ხოლო მომდევნო 2021-2023 წლების გადასახადები დარიცხულია ავტომატური რეჟიმით (STS პაკეტით) საგადასახადო კოდექსის 205-ე მუხლის მე-13 ნაწილის საფუძველზე.\nშემოსავლების სამსახურის გადასახადების ადმინისტრირების საინფორმაციო სისტემაში არსებული მონაცემებით, 2018-2019 წლების დარიცხვაზე გამოცემული საგადასახადო მოთხოვნები გადასახადის გადამხდელზე ჩაბარებულია გადასახადის გადამხდელის ავტორიზებული ვებგვერდიდან 23.10.2023 წელს. \nსაჯარო რეესტრის ეროვნული სააგენტოს განცხადებებისა და უფლებების რეგისტრაციის ელექტრონულ პროგრამის (NAPRWEB3.5) მონაცემებით, \"-------\"-ს სახელზე (თანასაკუთრების უფლებით) ფიქსირდება 510 კვ.მ. არასასოფლო-სამეურნეო დანიშნულების მიწის ნაკვეთი (ს/კ \"--------\"), 2014 წლის 24 ოქტომბრის უძრავი ნივთის ნასყიდობის ხელშეკრულების საფუძველზე, რომელზეც შენობა-ნაგებობა (მშენებარე, მათ შორის საცხოვრებელი) დაფიქსირდა 2020 წლის 31 დეკემბრის განცხადების „უძრავ ნივთზე რეგისტრირებულ უფლებაში ცვლილების რეგისტრაცია“ საფუძველზე.\nზემოაღნიშნულიდან გამოდინარე, არასასოფლო-სამეურნეო დანიშნულების მიწაზე დარიცხული 2018-2019 წლების ქონების გადასახადი შემცირებას არ დაექვემდებარა, რაზეც გადასახადის გადამხდელს ეცნობა 2023 წლის 27 ოქტომბრის № \"--------\" წერილით, რაც გასაჩივრდა შემოსავლების სამსახურში.\nშემოსავლების სამსახურის 27.11.2023 წლის №29327 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 203-ე მუხლზე, 205-ე მუხლის პირველ ნაწილზე და ამავე მუხლის მე-12 ნაწილზე, 61-ე მუხლის მე-2 ნაწილის „ე“ ქვეპუნქტზე, 205-ე მუხლის 13 ნაწილზე და ამავე მუხლის მე-14 ნაწილზე, 206-ე მუხლის პირველი ნაწილის „ჰ2 “ ქვეპუნქტზე, ფაქტობრივი გარემოებებზე, რომ საჯარო რეესტრის ამონაწერში, არასასოფლოსამეურნეო დანიშნულების მიწის ნაკვეთზე (ს/კ \"---------\" ) შენობა-ნაგებობა (მშენებარე, მათ შორის საცხოვრებელი) დაფიქსირდა 2020 წლის 31 დეკემბრის განცხადების „უძრავ ნივთზე რეგისტრირებულ უფლებაში ცვლილების რეგისტრაცია“ საფუძველზე და მიიჩნია, რომ გადასახადის გადამხდელის პირადი აღრიცხვის ბარათზე ქონების გადასახადის დარიცხვა 2018-2019 წლების საანგარიშო პერიოდებზე განხორციელებულია საგადასახადო კანონმდებლობის მოთხოვნათა დაცვით და არ არსებობს საჩივრის დაკმაყოფილების სამართლებრივი საფუძველი.\n\n\nმომჩივნის არგუმენტაცია\nშემოსავლების სამსახურის გადაწყვეტილებას არ ეთანხმება, ვინაიდან ხელმძღვანელობს მხოლოდ საჯარო რეესტრის ინფორმაციით, მის მიერ წარმოდგენილი დოკუმენტები კი ცხადყოფს, რომ მშენებლობის ნებართვა აიღო 2015 წელს და 2017 წელს შენობა-ნაგებობა დგას მის მიწის ნაკვეთზე. საჩივარს ურთავს მერიის არქიტექტურის სამსახურის ვებგვერდიდან გამოთხოვილ საჯარო ინფორმაციას და შესაბამის ფოტო-მასალას, რაც მის მიერ წარმოდგენილ არგუმენტებს ადასტურებს.\nმომჩივანი ითხოვს ჩამოჭრილი თანხის გადასახადის გადამხდელის გვერდზე დარიცხვას. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 203-ე მუხლის თანახმად, მიწაზე ქონების გადასახადის გადამხდელია პირი საგადასახადო წლის 1 აპრილის მდგომარეობით: \nა) მის საკუთრებაში არსებულ მიწაზე;\nბ) სახელმწიფო საკუთრებაში არსებულ მიწაზე, რომლითაც სარგებლობს ან რომელსაც ფლობს იგი; გ) მის მფლობელობაში ან/და სარგებლობაში არსებულ, გარდაცვლილი პირის სახელზე რეგისტრირებულ მიწის ნაკვეთზე, გარდა იმ შემთხვევისა, როდესაც მიწის ნაკვეთით სარგებლობა ხორციელდება იჯარის, ქირის, უზუფრუქტის ან სხვა ამგვარი სახის ხელშეკრულების საფუძველზე. საგადასახადო კოდექსის 205-ე მუხლის პირველი ნაწილის თანახმად, ქონების გადასახადის საგადასახადო პერიოდად ითვლება კალენდარული წელი. ამავე მუხლის მე-12 ნაწილის შესაბამისად, ფიზიკური პირი ქონების გადასახადის დეკლარაციას საგადასახადო ორგანოს წარუდგენს არა უგვიანეს კალენდარული წლის 1 ნოემბრისა. დეკლარაციაში მონაცემები დასაბეგრი ქონების შესახებ შეიტანება გასული საგადასახადო წლის მიხედვით, ხოლო დასაბეგრი მიწის შესახებ – მიმდინარე საგადასახადო წლის მიხედვით.\nსაგადასახადო კოდექსის 61-ე მუხლის მე-2 ნაწილის „ე“ ქვეპუნქტის თანახმად, გადასახადის დარიცხვის საფუძველია საგადასახადო ორგანოსთვის საჯარო რეესტრის ეროვნული სააგენტოს, სხვა მარეგისტრირებელი ორგანოს, აგრეთვე მუნიციპალიტეტის ორგანოს მიერ საგადასახადო ორგანოსთვის მიწოდებული ინფორმაცია (მონაცემები), მიწაზე ქონების გადასახადის დარიცხვის მიზნებისთვის.\nსაგადასახადო კოდექსის 205-ე მუხლის 131 ნაწილის თანახმად, საჯარო რეესტრის ეროვნული სააგენტოს მონაცემების საფუძველზე საგადასახადო ორგანოს მიერ მიწაზე ქონების გადასახადის დარიცხვისას პირი თავისუფლდება მიწაზე ქონების გადასახადის დეკლარაციის წარდგენის ვალდებულებისაგან. ამ შემთხვევაში საჯარო რეესტრის ეროვნული სააგენტოს მონაცემების საფუძველზე პირს წარედგინება საგადასახადო მოთხოვნა საქართველოს ფინანსთა მინისტრის მიერ დადგენილი წესით. ამავე მუხლის მე-14 ნაწილის შესაბამისად, ფიზიკური პირი ქონებაზე და მიწაზე ქონების გადასახადს იხდის არა უგვიანეს კალენდარული წლის 15 ნოემბრისა.\nსაგადასახადო კოდექსის 206-ე მუხლის პირველი ნაწილის „ჰ2“ ქვეპუნქტის თანახმად, შესაბამისი დაბეგვრის ობიექტის მიხედვით ქონების გადასახადისაგან გათავისუფლებულია მუნიციპალიტეტის ადმინისტრაციულ საზღვრებში მდებარე საცხოვრებელ სახლებზე ან/და ავტოფარეხებზე მიმაგრებული მიწის ნაკვეთები მუნიციპალიტეტის წარმომადგენლობითი ორგანოს − საკრებულოს მიერ დადგენილი ფართობის ზღვრული ოდენობის ფარგლებში. \nდადგენილია, რომ საჯარო რეესტრის მონაცემებით, \"-------\"-ს სახელზე (თანასაკუთრების უფლებით) ფიქსირდება 510 კვ.მ. არასასოფლო-სამეურნეო დანიშნულების მიწის ნაკვეთი (ს/კ\"--------\"), 2014 წლის 24 ოქტომბრის უძრავი ნივთის ნასყიდობის ხელშეკრულების საფუძველზე, რომელზეც შენობა-ნაგებობა (მშენებარე, მათ შორის საცხოვრებელი) დაფიქსირდა 2020 წლის 31 დეკემბრის განცხადების „უძრავ ნივთზე რეგისტრირებულ უფლებაში ცვლილების რეგისტრაცია“ საფუძველზე.\nსაქმესთან არსებული მასალების, ფაქტობრივი გარემოებების გათვალისწინებით, საბჭო მიიჩნევს, რომ გადასახადის გადამხდელის პირადი აღრიცხვის ბარათზე, 2018-2019 წლების საანგარიშო პერიოდებზე, მიწაზე ქონების გადასახადის დარიცხვა კანონშესაბამისია. ამდენად, შემოსავლების სამსახურის სადავო ბრძანება მართლზომიერია და არ არსებობს მისი გაუქმების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nმიწაზე ფიზიკური პირის ქონების გადასახადი\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n24\n\nდოკუმენტის დათვალიერება\n\ninfohub@rs.ge",
    "title": "Document e5281d4e-e6af-4619-b435-8cd5a123e664"
  }
}