{
  "id": "1284b557-c5f2-419b-a015-e896c7147cf7",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20686/2/2023\n04 ოქტომბერი 2023\nდოკუმენტის #:\n20686/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n02 ოქტომბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები, საგადასახადო ორგანოსათვის ინფორმაციის წარუდგენლობა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№20686/2/2023\n02 ოქტომბერი 2023\n\n\nგ ა დ ა წ ყ ვ ე ტ ი ლ ე ბ ა  \n\n\n\n\nმომჩივანი: შპს ------- (ს/ნ -------) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 14.09.2023 წელს განიხილა და მიიღო გადაწყვეტილება შპს ------- 29.08.2023 წელს რეგისტრირებულ საჩივარზე (რეგისტრაციის №20686/2/2023). \n\n\nდავის საგანი: \nდაბეგვრასთან დაკავშირებული ინფორმაციის წარუდგენლობისთვის შეფარდებული ჯარიმის მართლზომიერება. \n\n\nგასაჩივრებული გადაწყვეტილება: \n1. აუდიტის დეპარტამენტის 2023 წლის 15 ივნისის №188280 საგადასახადო სამართალდარღვევის ოქმი; \n2. შემოსავლების სამსახურის 2023 წლის 8 აგვისტოს №19535 ბრძანება. \n\n\nდარიცხული თანხა: \nჯარიმა - 400 ლარი. \n\n\nფაქტების აღწერა \nშემოსავლების სამსახურის აუდიტის დეპარტამენტის 2023 წლის 6 ივნისის №21-14/45538 წერილით, საქართველოს საგადასახადო კოდექსის 70-ე მუხლის საფუძველზე, მომჩივნისგან მოთხოვნილ იქნა დაბეგვრასთან დაკავშირებული ინფორმაცია/დოკუმენტაცია. ინფორმაციის წარდგენა გადასახადის გადამხდელს დაევალა 5 სამუშაო დღის ვადაში. აღნიშნული წერილი მომჩივანს ელექტრონულად ჩაბარდა იმავე დღეს, თუმცა მითითებულ ვადაში გადამხდელს მოთხოვნილი ინფორმაცია არ წარუდგენია. შედეგად, საქართველოს საგადასახადო კოდექსის 279-ე მუხლის პირველი ნაწილის შესაბამისად, გადამხდელის მიმართ 2023 წლის 15 ივნისს შედგა №188280 საგადასახადო სამართალდარღვევის ოქმი. \nაღნიშნული ოქმი გასაჩივრდა შემოსავლების სამსახურში. რომლის 2023 წლის 8 აგვისტოს №19535 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი \nსაქმეში არსებული მასალებით დგინდება, რომ გადასახადის გადამხდელის მიერ არ იქნა წარდგენილი აუდიტის დეპარტამენტისათვის 2023 წლის 6 ივნისის №21-14/45538 წერილით მოთხოვნილი ინფორმაცია.\nშემოსავლების სამსახურმა მიიჩნია, რომ გადასახადის გადამხდელის მიერ დარღვეულია საქართველოს საგადასახადო კოდექსით დადგენილი მოთხოვნები, საგადასახადო სამართალდარღვევის ოქმი შედგენილია გამოვლენილი სამართალდარღვევის ფაქტზე, მოქმედი კანონმდებლობის მოთხოვნათა დაცვით და არ არსებობს საჩივრის დაკმაყოფილების სამართლებრივი საფუძველი.\n\n\nმომჩივნის არგუმენტაცია \nშემოსავლების სამსახურის 2023 წლის 6 ივნისის N 21-14/45538 წერილის მიხედვით მოთხოვნილ იქნა „საბუღალტრო პროგრამაში დაფიქსირებული კაპიტალის და მოგება-ზარალის საწყისი ნაშთების შესახებ ინფორმაცია, კერძოდ, ხელმოწერით დადასტურებული 01.01.2020 წლამდე პერიოდის მოგება-ზარალის და საწესდებო კაპიტალის ბარათის ამონაწერები, ასევე, საწესდებო კაპიტალის გაზრდის/შემცირების შესახებ გაფორმებული გადაწყვეტილებები, საწესდებო კაპიტალში დამფუძნებლის მიერ განხორციელებული შენატანის/შემცირების დამადასტურებელი დოკუმენტები; 01.01.2020 წლამდე პერიოდის ბრუნვითი უწყისები\"\nაღსანიშნავია, რომ საგადასახადო კოდექსის მე-4 მუხლის მე-5 ნაწილის მიხედვით გადასახადის გადამხდელის საგადასახადო შემოწმების ხანდაზმულობის ვადაა 3 წელი, თუ ამ კოდექსით სხვა რამ არ არის გათვალისწინებული. მაშასადამე მოთხოვნილ იქნა ხანდაზმულ პერიოდზე ინფორმაცია. მომჩივანს არ აქვს აღნიშნული ინფორმაცია, ვინაიდან არ ახორციელებს ხანდაზმული ინფორმაციის დაარქივებას. ამის შესახებ ინფორმირებული იყო საგადასახადო ორგანო ადრეულ ეტაპზე, როდესაც მათ მეილზე კომუნიკაციის გზით მოსთხოვეს აღნიშნული ინფორმაცია. ამასთან გამოგზავნილი წერილის მიხედვით გადავადების შესახებ უნდა გვეცნობებინა შემოსავლების სამსახურისათვის.\nკანონით გათვალისწინებულ ვადაში 2023 წლის 13 ივნისს წერილობით მიმართეს შემოსავლების სამსახურს ინფორმაციის გადავადების შესახებ.\nიქიდან გამომდინარე, რომ მოთხოვნილი იყო ხანდაზმული ინფორმაცია, რომლის წარდგენის ვალდებულება გადასახადის გადამხდელს არ გააჩნია და ამასთან საგადასახადო ორგანო უკვე ინფორმირებული იყო ამის შესახებ, მიაჩნია, რომ სანქციის გამოყენება ინფორმაციის წარუდგენლობის შესახებ არამართლზომიერია. აღნიშნული მოთხოვნის მიზანი არის საგადასახადო ორგანოს მხრიდან იმგვარი ინფორმაციის მისაღებად, რომელიც სამართლებრივი მოთხოვნის უფლებამოსილება აქვს და ამასთან თუ არ აქვს უკვე მიღებული ინფორმაცია იმის შესახებ, რომ გადასახადის გადამხდელს არ გააჩნია მსგავსი ინფორმაცია. \nაღსანიშნავია, რომ 2016 წელს კომპანიას წლიურ დეკლარაციაში მითითებული ჰქონდა 101042.89 ლარი კაპიტალი და ამასთან 2017 წლის დეკლარაციებში არ გადმოსულა გაუნაწილებელი მოგება და არც დივიდენდის სახით რამე განაწილებულა. ამრიგად საგადასახადო ორგანოში არსებობს საკმარისი ირიბიც და პირდაპირი მტკიცებულება, რომ კომპანიას ჰქონდა კაპიტალის ნაშთი. ამასთან რაც ყველაზე მთავარია, კანონმდებლობით განსაზღვრულ ვადაში (5 კალენდარული დღის) მიმართეს შემოსავლების სამსახურს ინფორმაციის გადავადების შესახებ. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 70-ე მუხლის პირველი ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირს მოსთხოვოს მისი სააღრიცხვო დოკუმენტაციის ან/და მის დაბეგვრასთან დაკავშირებული ინფორმაციის (მათ შორის, საქართველოს საერთაშორისო ხელშეკრულების საფუძველზე სხვა სახელმწიფოს კომპეტენტური (უფლებამოსილი) ორგანოს მიერ მოთხოვნილი ინფორმაციის) წარდგენა.\nსაგადასახადო კოდექსის 43-ე მუხლის პირველი ნაწილის ,,დ“ და „ვ“ ქვეპუნქტების თანახმად:\nდ) საგადასახადო შემოწმების ჩატარებისას ან ამ კოდექსით გათვალისწინებულ სხვა შემთხვევებში საგადასახადო ორგანოს და მის უფლებამოსილ პირს წარუდგინოს გადასახადების გამოსაანგარიშებლად და გადასახდელად საჭირო დოკუმენტები (ცნობები); \nვ) გადასახადით დაბეგვრის ობიექტის დადგენისათვის აუცილებელი დოკუმენტი შეინახოს 3 წლის განმავლობაში. ეს ვადა აითვლება იმ საგადასახადო პერიოდის კალენდარული წლის დასრულებიდან, რომლის საგადასახადო ვალდებულების დადგენისთვისაც იგი არის აუცილებელი.\nსაგადასახადო კოდექსის 269-ე მუხლის პირველი ნაწილის თანახმად, საგადასახადო სამართალდარღვევად ითვლება პირის მართლსაწინააღმდეგო ქმედება (მოქმედება ან უმოქმედობა), რომლისთვისაც ამ კოდექსით გათვალისწინებულია პასუხისმგებლობა. საგადასახადო სამართალდარღვევისათვის პირს პასუხისმგებლობა შეიძლება დაეკისროს მხოლოდ ამ კოდექსით დადგენილი საფუძვლითა და წესით.\nსაგადასახადო კოდექსის 279-ე მუხლის პირველი ნაწილის თანახმად, საგადასახადო ორგანოს მიერ ამ კოდექსით დადგენილი წესით მოთხოვნის შემთხვევაში სააღრიცხვო დოკუმენტაციის ან/და დაბეგვრასთან დაკავშირებული ინფორმაციის, აგრეთვე საგადასახადო ორგანოს მიერ მითითებულ ვადაში ქონების ნუსხის წარუდგენლობა იწვევს პირის დაჯარიმებას 400 ლარის ოდენობით.\nგადასახადის გადამხდელის არგუმენტებთან დაკავშირებით, შემოსავლების სამსახური მიუთითებს საქართველოს საგადასახადო კოდექსის 43-ე მუხლის პირველი ნაწილის „ვ“ ქვეპუნქტზე, რომლის თანახმად, გადასახადის გადამხდელი ვალდებულია გადასახადით დაბეგვრის ობიექტის დადგენისათვის აუცილებელი დოკუმენტი შეინახოს 3 წლის განმავლობაში. ეს ვადა აითვლება იმ საგადასახადო პერიოდის კალენდარული წლის დასრულებიდან, რომლის საგადასახადო ვალდებულების დადგენისთვისაც იგი არის აუცილებელი.\nსაქმეზე წარმოდგენილია შემოსავლების სამსახურში მომჩივნის მიერ 15.06.2023 წელს წარდგენილი განცხადება. აღნიშნულ განცხადებაში აღნიშნულია, რომ მომჩივანი 3 წლიან ხანდაზმულობაზე მეტი ვადის მქონე დოკუმენტების დაარქივებას არ ახორციელებს. ამასთანავე კომპანიის საბუღალტრო ბაზების განახლების გამო დაკარგულია 01.01.2020 წლამდე ინფორმაცია.\nამგვარად, ვინაიდან მომჩივანს საგადასახადო ორგანოსთვის არ მიუწოდებია მოთხოვნილი ინფორმაცია, არ არსებობს სადავო საკითხზე შემოსავლების სამსახურის მიერ მიღებული გადაწყვეტილების გაუქმების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს; \n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n29\n\nდოკუმენტის დათვალიერება\n\ninfohub@rs.ge",
    "title": "Document 1284b557-c5f2-419b-a015-e896c7147cf7"
  }
}