{
  "id": "85153ce8-2181-4896-a6e3-64e6aafeef9e",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18860/2/2023\n10 მარტი 2023\nდოკუმენტის #:\n18860/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n23 თებერვალი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nგანუხლველად დარჩა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nხელფასის სახით მიღებული შემოსავლები, შემოსავლებისა და ხარჯების აღრიცხვის პრინციპები, გადახდის წყაროსთან გადასახადის დაკავების წესი, საჩივრის განხილვაზე უარის თქმა\nჩამოტვირთვა\nგაზიარება\n№18860/2/2023\n23.02.2023\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს ---------- (ს/ნ -----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 23.02.2023 წელს განიხილა და მიიღო გადაწყვეტილება შპს ------------ 13.02.2023 წელს რეგისტრირებულ საჩივარზე (რეგისტრაციის №18860/2/2023).\n\n\n\n\nდავის საგანი:\nსაგადასახადო ვალდებულების განსაზღვრა არაპირდაპირი მეთოდით და აღნიშნული მეთოდით გაანგარიშებული შემოსავლის (სალაროს ნაშთის დანაკლისის) დირექტორზე სახელფასო განაცემად ჩათვლა.\n\n\nგასაჩივრებული გადაწყვეტილება:\n1. აუდიტის დეპარტამენტის 29.12.2021 წლის №001-500 საგადასახადო მოთხოვნა;\n2. შემოსავლების სამსახურის 29.06.2022 წლის №16738 ბრძანება.\n\n\nდარიცხული თანხა: 489 206 ლარი.\nმათ შორის:\nგადასახადი - 263 935\nდღგ - 137 606\nსაშემოსავლო გადასახადი - 126 329\nჯარიმა - 131 968\nსაურავი - 93 303\n\n\nფაქტების აღწერა/დარიცხვის საფუძვლები\nგადასახადის გადამხდელის საქმიანობაა ვაჭრობა ცხოველების საკვებით და სხვა საქონლით. აუდიტის დეპარტამენტის მიერ ჩატარდა გადასახადის გადამხდელის საქმიანობის 1.01.2018 წლიდან 1.01.2021 წლამდე პერიოდის კამერალური საგადასახადო შემოწმება. შემოწმების შედეგები აისახა 24.12.2021 წლის საგადასახადო შემოწმების აქტში, რომლის საფუძველზე გამოიცა 29.12.2021 წლის №41735 ბრძანება და ამავე თარიღის №001-500 საგადასახადო მოთხოვნა, რომელიც 27.01.2022 წელს გასაჩივრდა შემოსავლების სამსახურში. შემოსავლების სამსახურის 29.06.2022 წლის №16738 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. საბჭოს 17.11.2022 წლის №17211/2/2022 გადაწყვეტილებით საჩივარი არ დაკმაყოფილდა. მომჩივანი კვლავ მომართავს საბჭოს აუდიტის დეპარტამენტის 29.12.2021 წლის №001-500 საგადასახადო მოთხოვნის თაობაზე.\n\n\nდავების განხილვის საბჭო მხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დარჩეს განუხილველი შემდეგ გარემოებათა გამო:\nსაგადასახადო კოდექსის 301-ე მუხლის „ზ“ ქვეპუნქტის თანახმად, დავის განმხილველი ორგანო საჩივარს არ განიხილავს, თუ არსებობს იმავე მომჩივნის მიმართ იმავე დავის საგანზე იმავე ორგანოს მიერ მიღებული გადაწყვეტილება.\nწარმოდგენილ საჩივარში მომჩივანი მიუთითებს, რომ კომპანია აღრიცხვას ყოველდღიურად აწარმოებს საბუღალტრო პროგრამა ორისში, კერძოდ საქონლის ჩამოწერა ხდება რეალიზაციის ყოველ ოპერაციაზე, პირველადი საგადასახადო დოკუმენტების საფუძველზე. კომპანიის შემოსავალი განისაზღვრა საგადასახადო კოდექსის 73-ე მუხლის მე-5 ნაწილის საფუძველზე არაპირდაპირი მეთოდით, რასაც არ ეთანხმება, რადგან არ სრულდება აღნიშნული მუხლის არცერთი მოთხოვნა. იგივე საფუძვლით, არაპირდაპირი მეთოდით გაანგარიშებული შესამოწმებელი პერიოდის ბოლოს სალაროში ფულის დანაკლისი ჩაითვალა დირექტორზე სახელფასო განაცემად და დაიბეგრა არასწორად გადახდის წყაროსთან საშემოსავლო გადასახადით, რაც ეწინააღმდეგება საგადასახადო კოდექსის მოთხოვნებს. 29.03.2021 წ. მთავარ აუდიტორს გაეგზავნა მეილზე პროგრამა ორისის ასლი. 12.04.2021 წელს კომპანიაში ჩატარდა სასაქონლო-მატერიალური ფასეულობების ინვენტარიზაცია, 9.12.2021 წელს 2018-2021 წლების პროგრამის ასლი ხელმეორედ გაეგზავნათ აუდიტორებს. ამავე წლის 10 დეკემბერს გამოუგზავნეს „ძირითადი საშუალებების და სასაქონლო-მატერიალური ფასეულობების ფაქტიური აღრიცხვის ფორმები“ (ფორმა №16), რომელიც წარადგინა 22.12.2021 წელს და ხელი მოაწერინეს 27 დეკემბერს. უთხრეს, რომ მეორე დღეს გადააგზავნიდნენ შემმოწმებლებთან. შესაბამისად წლის ბოლომდე ვერ მოხერხდებოდა საფუძვლიანად დოკუმენტაციის რევიზია, ანუ ფიზიკურად ვერ მოხერხდებოდა 4 წლის მასალის ორ დღეში შესწავლა. ითხოვს საჩივრის განხილვისას ზემოთ მოყვანილი გარემოებების გათვალისწინებას და საგადასახადო აქტით დარიცხული თანხის კორექტირებას.\nდადგენილია, რომ აუდიტის დეპარტამენტის 24.12.2021 წლის საგადასახადო შემოწმების აქტი, 29.12.2021 წლის №41735 ბრძანება, ამავე თარიღის №001-500 საგადასახადო მოთხოვნა და შემოსავლების სამსახურის 29.06.2022 წლის №16738 ბრძანება 19.07.2022 წელს გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში, რომლის 17.11.2022 წლის №17211/2/2022 გადაწყვეტილებით საჩივარი არ დაკმაყოფილდა.\nაღნიშნულიდან გამომდინარე, ვინაიდან აღნიშნულ სადავო საგადასახადო მოთხოვნაზე არსებობს დავების განხილვის საბჭოს 17.11.2022 წლის №17211/2/2022 გადაწყვეტილება, საბჭო მიიჩნევს, რომ საჩივარი საგადასახადო კოდექსის 301-ე მუხლის „ზ“ ქვეპუნქტის საფუძველზე, უნდა დარჩეს განუხილველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „დ“ ქვეპუნქტით და გადაწყვიტა:\n\n\n1. საჩივარი დარჩეს განუხილველი;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \n\n\nჩამოტვირთვა\nგაზიარება\nთეგები:\nშემოსავლების/ხარჯების განსაზღვრა არაპირდაპირი მეთოდით\nგანუხილველობა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n14\n\nდოკუმენტის დათვალიერება\n\ninfohub@rs.ge",
    "title": "Document 85153ce8-2181-4896-a6e3-64e6aafeef9e"
  }
}