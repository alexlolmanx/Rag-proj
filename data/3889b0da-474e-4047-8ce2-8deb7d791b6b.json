{
  "id": "3889b0da-474e-4047-8ce2-8deb7d791b6b",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 22205\n14 დეკემბერი 2022\nდოკუმენტის #:\n22205\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n03 აგვისტო 2020\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nდაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი\nჩამოტვირთვა\nგაზიარება\nბრძანება N 22205\n03/08/2020 \n\n\n\n\n\n\nშპს -----\n(მის.: ქ. ------- )\n2019 წლის 27 დეკემბრის საჩივრის \nდაკმაყოფილების თაობაზე\n\n\n\n\nშემოსავლების სამსახურმა დავების განხილვის საბჭოს   2020 წლის   10 აპრილს და   09 ივლისს გამართულ სხდომებზე (ოქმი №21, №47) განიხილა შპს ----- ს 2019 წლის 27 დეკემბრის №48284/1/2019 საჩივარი, შემოსავლების სამსახურის აუდიტის დეპარტამენტის 2019 წლის 05 დეკემბრის №006-1027 „საგადასახადო მოთხოვნასთან“ დაკავშირებით.\n \nგადამხდელის პოზიცია:\nარ ეთანხმება შემოწმებით, 2018 წლის 13 ოქტომბერს შპს ----- ს ოფისიდან მოპარული თანხის - 44 000 ლარის მიჩნევას პასუხისმგებელ პირზე განაცემად და აღნიშნულის დაბეგვრას გადახდის წყაროსთან საშემოსავლო გადასახადით. წარმოდგენილ საჩივარში განმარტავს, რომ 2018 წლის 13 ოქტომბერს ოფისში  მისულ ინკასაციის ჯგუფს ოფისი დახვდა გაქურდული. ინკასატორების მიერ მყისიერად მოხდა რეაგირება ფაქტზე და ადგილზე საპატრულო პოლიციის გამოძახება. ფაქტზე დაიწყო გამოძიება და კომპანია ცნობილ იქნა დაზარალებულად.\n\n\nფაქტობრივი გარემოებები:\nსაქმეში არსებული მასალებით ირკვევა, რომ შემოსავლების სამსახურის აუდიტის დეპარტამენტის 2019 წლის 26 მარტის №7450 ბრძანების საფუძველზე განხორციელდა შპს ----- ს საქმიანობის კამერალური საგადასახადო შემოწმება. შესამოწმებელი პერიოდი განისაზღვრა 2016 წლის 22 მარტიდან 2019 წლის 01 აგვისტომდე საანგარიშო პერიოდი. შემოწმების შედეგებზე, 2019 წლის 27 ნოემბერს შედგა საგადასახადო შემოწმების აქტი, რის საფუძველზეც გამოიცა 2019 წლის 05 დეკემბრის №42319 ბრძანება და გადამხდელს წარედგინა ამავე თარიღის №006-1027 „საგადასახადო მოთხოვნა“, რომლითაც გადასახადის გადამხდელის საგადასახადო ვალდებულება დამატებით განისაზღვრა სულ 23 164 ლარით, მათ შორის: გადასახადი 125 66 ლარი, ჯარიმა 8 773 ლარი, ხოლო საურავი 1 825 ლარის ოდენობით.\n\n\nსაგადასახადო შემოწმების აქტის მიხედვით, საჩივარში დასმულ სადავო საკითხთან დაკავშირებით დარიცხვა განპირობებულია შემდეგი გარემოებებით:\nგადასახადის გადამხდელის მიერ მოწოდებული ინფორმაციით  2018 წლის 13 ოქტომბერს ქ. ---ში მდებარე  შპს ----- ს ოფისიდან გამოძიებით დაუდგენელი პირი მართლსაწინააღმდეგო მისაკუთრების მიზნით ფარულად დაეუფლა დიდი ოდენობით ფულად თანხას 44 000 ლარის ოდენობით. ამ ეტაპზე მიმდინარეობს გამოძიება. რადგანაც, გამოძიების მიხედვით დაუდგენელია აღნიშნული თანხის მიმთვისებელი პირი, საგადასახადო შემოწმებამ აღნიშნული თანხა მიიჩნია პასუხისმგებელ პირზე განაცემად. შესაბამისად, აღნიშნული განაცემი დაბეგრა გადახდის წყაროსთან საშემოსავლო გადასახადით.\nამასთან, გადამხდელს არ აქვს წარმოდგენილი ინფორმაცია საანგარიშო წლის/თვის მიხედვით გაცემული თანხებისა დაკავებული გადასახადების შესახებ საქართველოს ფინანსთა მინისტრის №996 ბრძანებით დამტკიცებული ინსტრუქციის 39-ე მუხლისა და საქართველოს საგადასახადო კოდექსის 154-ე მუხლის მე-3 ნაწილის შესაბამისად. აღნიშნულის გათვალისწინებით, შემოწმებით, საქართველოს საგადასახადო კოდექსის 291-ე მუხლის თანახმად გადამხდელი დაჯარიმდა თითოეულ საანგარიშო პერიოდზე 100 ლარის ოდენობით (ჯამში სულ 600 ლარი).\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ საჩივარი უნდა დაკმაყოფილდეს შემდეგ გარემოებათა გამო:\nსადავო საკითხთან დაკავშირებით შემოსავლების სამსახური მიუთითებს საქართველოს საგადასახადო კოდექსის მე-100 მუხლის მესამე ნაწილის „ა“ ქვეპუნქტზე, რომლის თანახმად, ერთობლივ შემოსავალს განეკუთვნება ნებისმიერი ფორმით ან/და საქმიანობით მიღებული შემოსავალი, კერძოდ, ხელფასის სახით მიღებული შემოსავლები.\nსაქართველოს საგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაქართველოს საგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, კერძოდ, პირი, რომელიც დაქირავებულს უხდის ხელფასს. ხოლო, ამავე მუხლის მე-2 ნაწილის „ა“ ქვეპუნქტის თანახმად, გადახდის წყაროსთან გადასახადის დაკავებისას, გადასახადის დაკავებისა და ბიუჯეტში მისი გადარიცხვისათვის პასუხისმგებლობა ეკისრება შემოსავლის გადამხდელს.\nსაქართველოს საგადასახადო კოდექსის 73-ე მუხლის მე-9 ნაწილის „ბ“ ქვეპუნქტის მიხედვით, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. ხოლო, ამავე მუხლის მეოთხე ნაწილის მიხედვით კი თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაქმეზე წარმოდგენილი დოკუმენტური მტკიცებულებებით დგინდება, რომ 2018 წლის 13 ოქტომბერს, ქ. თბილისის პოლიციის დეპარტამენტის ----- სამმართველოში დაწყებულია გამოძიება სისხლის სამართლის №----- საქმეზე, ქ. ---- , --- ში მდებარე შპს ----- ს ოფისიდან დიდი ოდენობით (44 000 ლარი) ფულადი თანხის ფარულად დაუფლების ფაქტზე. გამოძიება მიმდინარეობს და არ არის დადგენილი აღნიშნული თანხის მიმთვისებელი პირი. ამასთან, ქ. თბილისის ----- რაიონულმა პროკურატურამ 2019 წლის 18 მარტის №0012608710 დადგენილებით, შპს ----- ს ცნო დაზარალებულად.\nაღნიშნული საკანონმდებლო ნორმების, საქმეზე წარმოდგენილი ინფორმაციის გათვალისწინებით და დადგენილი ფაქტობრივი გარემოებების შეფასების შედეგად, შემოსავლების სამსახურმა მიიჩნია, რომ ვინაიდან შპს ----- ს ოფისიდან დიდი ოდენობით (44 000 ლარი) ფულადი თანხის ფარულად დაუფლების ფაქტზე დაწყებულია გამოძიება და არ არის დადგენილი აღნიშნული თანხის მიმთვისებელი პირი, ხოლო, შპს ----- 2019 წლის 18 მარტის №0012608710 დადგენილებით ცნობილია დაზარალებულად, შემოწმებით, შპს ----- ს ოფისიდან მოპარული თანხის განხილვა პასუხისმგებელ პირზე განაცემად და აღნიშნულის დაბეგვრას გადახდის წყაროსთან საშემოსავლო გადასახადით არამართლზომიერია. შესაბამისად, შემოსავლების სამსახურმა მიიჩნია, რომ უნდა დაევალოს აუდიტის დეპარტამენტს უზრუნველყოს ოფისიდან მოპარული თანხის პასუხისმგებელ პირზე განაცემად განხილვის საფუძვლით, საგადასახადო შემოწმების აქტით დარიცხულ თანხების შემცირება.  \n\n\n\n\nსაქართველოს საგადასახადო კოდექსის 304-ე მუხლის საფუძველზე, \nვ ბ რ ძ ა ნ ე ბ :\n \n \n1. შპს ----- ს საჩივარი დაკმაყოფილდეს;\n2. დაევალოს აუდიტის დეპარტამენტს უზრუნველყოს 2018 წლის 13 ოქტომბერს შპს ----- ს ოფისიდან მოპარული თანხის პასუხისმგებელ პირზე განაცემად განხილვის საფუძვლით, საგადასახადო შემოწმების აქტით დარიცხული თანხების შემცირება;\n3. აღნიშნული გადაწყვეტილება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, გორგასლის ქ. №16) ან სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად, ამ გადაწყვეტილების ჩაბარებიდან 20 დღის ვადაში.\nჩამოტვირთვა\nგაზიარება\nთეგები:\nსხვადასხვა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n20\n\nდოკუმენტის დათვალიერება\n\ninfohub@rs.ge",
    "title": "Document 3889b0da-474e-4047-8ce2-8deb7d791b6b"
  }
}