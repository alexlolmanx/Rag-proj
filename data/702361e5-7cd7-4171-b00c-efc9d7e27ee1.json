{
  "id": "702361e5-7cd7-4171-b00c-efc9d7e27ee1",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20244/2/2023\n27 სექტემბერი 2023\nდოკუმენტის #:\n20244/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n26 სექტემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები, საგადასახადო დეკლარაციის/გაანგარიშების წარდგენის ვადის დარღვევა\nჩამოტვირთვა\nგაზიარება\n№20244/2/2023\n26 სექტემბერი 2023\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს ------ (ს/ნ -----) \nმოპასუხე: მომსახურების დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 15.09.2023 წელს განიხილა და მიიღო გადაწყვეტილება შპს „------“-ის 12.07.2023 წელს რეგისტრირებულ საჩივარზე (რეგისტრაციის №20244/2/2023).\n\n\nდავის საგანი: \nდეკლარაციის დაგვიანებით წარდგენისთვის დაკისრებული ჯარიმისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე. \n\n\nგასაჩივრებული გადაწყვეტილება: \n1. მომსახურების დეპარტამენტის 16.06.2023 წლის №011-8034 საგადასახადო სამართალდარღვევის ოქმი; \n2. შემოსავლების სამსახურის 27.06.2023 წლის №14834 ბრძანება. \n\n\nდარიცხული თანხა: \nჯარიმა - 1 388.6 ლარი.\n\n\nფაქტების აღწერა \nმომჩივანმა, 16.06.2023 წელს, დაგვიანებით წარადგინა 2023 წლის მაისის თვის დღგ-ის დეკლარაცია, რაზეც 16.06.2023 წლის №011-8034 სამართალდარღვევის ოქმით შეეფარდა საგადასახადო კოდექსის 274-ე მუხლით გათვალისწინებული ჯარიმა. \nსამართალდარღვევის ოქმი გასაჩივრდა შემოსავლების სამსახურში, რომლის 27.06.2023 წლის №14834 ბრძანებით საჩივარი ნაწილობრივ დაკმაყოფილდა, მომსახურების დეპარტამენტს დაევალა შემოსავლების სამსახურის უფროსის 2022 წლის 11 აპრილის №9021 ბრძანების გათვალისწინებით, სადავო საკითხის შესწავლა და მისი შედეგებიდან გამომდინარე, სათანადო საფუძვლების არსებობის შემთხვევაში, სადავო ოქმით დარიცხული ჯარიმის კორექტირება (შემცირება); დანარჩენ ნაწილში საჩივარი არ დაკმაყოფილდა. \nშემოსავლების სამსახურის 27.06.2023 წლის №14834 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 43-ე მუხლის მე-4 ნაწილზე, 269-ე მუხლის პირველ და მე-7 ნაწილებზე, 270-ე მუხლის პირველ და მე-2 ნაწილებზე, 274-ე მუხლის პირველ ნაწილზე და საჩივარი ნაწილობრივ დააკმაყოფილა, კერძოდ: მომსახურების დეპარტამენტს დაევალა შემოსავლების სამსახურის უფროსის 2022 წლის 11 აპრილის №9021 ბრძანების გათვალისწინებით, სადავო საკითხის შესწავლა და მისი შედეგებიდან გამომდინარე, სათანადო საფუძვლების არსებობის შემთხვევაში, სადავო ოქმით დარიცხული ჯარიმის კორექტირება (შემცირება); დანარჩენ ნაწილში საჩივარი არ დაკმაყოფილდა.\n\n\nმომჩივნის არგუმენტაცია \nმომჩივანი განმარტავს, რომ 15.06.2023 წელს 25 წუთის განმავლობაში რამდენჯერმე ჰქონდა 2023 წლის მაისის თვის დღგ-ის დეკლარაციის გაგზავნის მცდელობა, თუმცა უშედეგოდ (მისგან დამოუკიდეველი მიზეზების გამო - უთითებს ტექნიკურ ხარვეზზე). ზემოაღნიშნული ფაქტობრივი გარემოებიდან გამომდინარე ითხოვს საგადასახადო კოდექსის 269-ე მუხლის მე-7 ნაწილის საფუძველზე სანქციისგან გათავისუფლებას.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო: \nსაგადასახადო კოდექსის 274-ე მუხლის პირველი ნაწილის თანახმად, საგადასახადო ორგანოში საგადასახადო დეკლარაციის/გაანგარიშების წარდგენისთვის საქართველოს საგადასახადო კანონმდებლობით დადგენილი ვადის დარღვევა, თუ ვადის გადაცილების პერიოდი 2 თვეს არ აღემატება, − იწვევს დაჯარიმებას ამ დეკლარაციის/გაანგარიშების საფუძველზე გადასახდელად დასარიცხი გადასახადის თანხის 5 პროცენტის ოდენობით. \nდადგენილია, რომ გადასახადის გადამხდელმა დაგვიანებით წარადგინა 2023 წლის მაისის თვის დღგ-ის დეკლარაცია. შესაბამისად, მომჩივანს მართლზომიერად დაეკისრა საგადასახადო კოდექსის 274- ე მუხლით გათვალისწინებული ჯარიმა. \nმომჩივანი განმარტავს, რომ 15.06.2023 წელს 25 წუთის განმავლობაში რამდენჯერმე ჰქონდა 2023 წლის მაისის თვის დღგ-ის დეკლარაციის გაგზავნის მცდელობა, თუმცა უშედეგოდ (მისგან დამოუკიდეველი მიზეზების გამო - უთითებს ტექნიკურ ხარვეზზე). \nზემოაღნიშნული ფაქტობრივი გარემოებიდან გამომდინარე ითხოვს საგადასახადო კოდექსის 269-ე მუხლის მე-7 ნაწილის საფუძველზე სანქციისგან გათავისუფლებას.\nმომჩივნის პოზიციასთან დაკავშირებით შესაბამისი შეკითხვა გაეგზავნა შემოსავლების სამსახურის საინფორმაციო ტექნოლოგიების ცენტრს. მიღებული პასუხიდან (5.09.2023 წლის N 88756-21-08 წერილი), ირკვევა, რომ მომჩივანმა, 2023 წლის მაისის თვის დღგ-ის დეკლარაცია შექმნა 15.06.2023 წლის 23:45:04 საათზე და გადააგზავნა 16.06.2023 წლის 00:11:05 საათზე 01N------ ნომრით, სისტემაში აღნიშნული დეკლარაციის გადმოგზავნის მცდელობა არ ფიქსირდება. \nსაბჭოს სხდომაზე, საკითხის ზეპირი განხილვისას მომსახურების დეპარტამენტის წარმომადგენლის განმარტებით გადასახადის გადამხდელს უკვე გადახდილი აქვს 2023 წლის მაისის თვის დღგ-ის დეკლარაციაში დაფიქსირებული თანხა და ამჟამად პირადი აღრიცხვის ბარათზე ერიცხება ზედმეტობა.\nსაგადასახადო კოდექსის 269-ე მუხლის მე-7 ნაწილის მიხედვით, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით. \nსაბჭოს მიაჩნია, რომ განსახილველ შემთხვევაში საქმის ფაქტობრივი და სამართლებრივი გარემოებები იძლევა იმ ვარაუდის საფუძველს, რომ გადასახადის გადამხდელის მხრიდან სამართალდარღვევის ჩადენა გამოწვეულია გადასახადის გადამხდელის შეცდომით. შესაბამისად, მომჩივანი, საგადასახადო კოდექსის 269-ე მუხლის მე-7 ნაწილის საფუძველზე, უნდა გათავისუფლდეს, სადავო საგადასახადო სამართალდარღვევის ოქმით დაკისრებული ჯარიმისგან.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ; \n2. მომჩივანი, საგადასახადო კოდექსის 269-ე მუხლის მე-7 ნაწილის საფუძველზე, გათავისუფლდეს მომსახურების დეპარტამენტის 16.06.2023 წლის №011-8034 საგადასახადო სამართალდარღვევის ოქმით დაკისრებული ჯარიმისგან; \n3. დაევალოს მომსახურების დეპარტამენტს გადასახადის გადამხდელის პირადი აღრიცხვის ბარათის კორექტირება ამ გადაწყვეტილების შესაბამისად; \n4. დანარჩენ ნაწილში საჩივარი არ დაკმაყოფილდეს; \n5. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაგადასახადო დეკლარაციის/გაანგარიშების წარდგენის ვადის დარღვევა\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n4\n\nდოკუმენტის დათვალიერება\n\ninfohub@rs.ge",
    "title": "Document 702361e5-7cd7-4171-b00c-efc9d7e27ee1"
  }
}