{
  "id": "91cbe391-3397-475a-9847-915914086414",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20148/2/2023\n17 ნოემბერი 2023\nდოკუმენტის #:\n20148/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n16 ნოემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, დღგ-ით დასაბეგრი ოპერაციები, საგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\n №20148/2/2023\n16 ნოემბერი 2023 \n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს \"------\" (ს/ნ \"------\")\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,3.11.2023 წელს განიხილა და მიიღო გადაწყვეტილება შპს \"------\" -ის 3.07.2023 წელს რეგისტრირებულ საჩივარზე (რეგისტრაციის №20148/2/2023).\n\n\nდავის საგანი:\nსაგადასახადო ვალდებულებების განსაზღვრა არაპირდაპირი მეთოდის გამოყენებით. \n\n\nგასაჩივრებული გადაწყვეტილება:\n1. აუდიტის დეპარტამენტის 2022 წლის 26 დეკემბრის №083-44 საგადასახადო მოთხოვნა;\n2. შემოსავლების სამსახურის 5.06.2023 წლის №12358 ბრძანება.\n\n\nდარიცხული თანხა: 506 980.74 ლარი.\nმათ შორის:\nგადასახადი - 298 039\nდღგ - 112 601\nსაშემოსავლო გადასახადი - 185 438\nჯარიმა - 147 950\nსაურავი - 60 991.74\n\n\nფაქტების აღწერა\nგადასახადის გადამხდელის საქმიანობაა სურსათით ვაჭრობა. \nშემოსავლების სამსახურის აუდიტის დეპარტამენტის მიერ ჩატარდა მომჩივნის საქმიანობის 2019 წლის 1 დეკემბრიდან 2022 წლის პირველ ოქტომბრამდე საანგარიშო პერიოდების კამერალური საგადასახადო შემოწმება\nშემოწმების შედეგები აისახა 2022 წლის 15 დეკემბრის საგადასახადო შემოწმების აქტში, საიდანაც ირკვევა, რომ სადავო დარიცხვა განპირობებულია შემდეგი გარემოებებით: \nგადასახადის გადამხდელი სმფ-ების შესყიდვას ახორციელებს ადგილობრივ ბაზარზე და ახდენს მის რეალიზაციას საცალოდ (შესამოწმებელ პერიოდში გამოწერილი აქვს მხოლოდ 8 სასაქონლო ზედნადები), არ აქვს ნაწარმოები ბუღალტერია.\nსაგადასახადო კოდექსის 73-ე მუხლის საფუძველზე მომჩივნის საგადასახადო ვალდებულებები განისაზღვრა არაპირდაპირი მეთოდით. კერძოდ, მარაგების დასადგენად ჩატარდა როგორც ფულის აგრეთვე სასაქონლო მარაგების ინვენტარიზაცია შესაბამისად განისაზღვრა მთლიანი რეალიზებული პროდუქციის თვითღირებულება. ამასთანავე დოკუმენტით შეძენილი და ინვენტარიზაციის მიერ დადგენილი სასაქონლო ნაშთები დაიყო 20 კატეგორიად გადასახადის გადამხდელის მიერ რეალიზებული პროდუქციის ფასნამატის განსაზღვრისათვის გამოყენებულია მსგავსი საწარმოს აუდირებული ფასნამატი (შესაბამისი ჯგუფების გათვალისწინებით).\nშემოწმებით დადგინდა, რომ დღგ-ით დასაბეგრი ბრუნვა აღემატება გადამხდელის მიერ დეკლარირებულ მონაცემს. აღნიშნული სხვაობით გაიზარდა დღგ-ით დასაბეგრი ბრუნვა. გადამხდელს დაერიცხა დღგ და დაეკისრა საგადასახადო კოდექსის 275-ე მუხლით განსაზღვრული ჯარიმა.\nარაპირდაპირი მეთოდით დადგენილი შემოსავლები, შემოსავლების სამსახურის გადასახადების ადმინისტრირების საინფორმაციო სისტემის მონაცემებზე დაყრდნობით დადგენილი ხარჯების გამოკლებით, განხილულ იქნა საწარმოს დირექტორზე გაცემულ ხელფასად და საგადასახადო კოდექსის 101-ე და 154-ე მუხლების მიხედვით დაიბეგრა გადახდის წყაროსთან საშემოსავლო გადასახადით. გადასახადის გადამხდელს ასევე დაეკისრა საგადასახადო კოდექსის 275-ე მუხლით განსაზღვრული ჯარიმა.\nშემოწმების აქტის საფუძველზე გამოიცა აუდიტის დეპარტამენტის 2022 წლის 26 დეკემბრის №32737 ბრძანება და ამავე თარიღის №083-44 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 5.06.2023 წლის №12358 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური განმარტავს, ვინაიდან გადასახადის გადამხდელი არ აწარმოებს ბუღალტრულ აღრიცხვას კანონმდებლობით დადგენილი წესით და შეუძლებელი იყო დაბეგვრის ობიექტის დადგენა, შემოწმებას შეეძლო არაპირდაპირი მეთოდის გამოყენებით განესაზღვრა საგადასახადო ვალდებულებები. ამასთან, რეალიზებული პროდუქციის თვითღირებულებაზე მსგავსი საქმიანობის განმახორციელებელი პირის აუდირებული ფასნამატის გამოყენება, რამაც გამოიწვია დამატებითი შემოსავლის განსაზღვრა, მართლზომიერია, ხოლო მიღებული შემოსავლებისა და გაწეული ხარჯების გათვალისწინებით მიღებული ფულადი ნაშთის ანგარიშვალდებულ პირზე გაცემულ ხელფასად განხილვა, შესაბამისობაშია კანონმდებლობის მოთხოვნებთან. ასევე, შემოსავლების სამსახური აღნიშნავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. \nხოლო, დავის წარმოების პროცესში არ ყოფილა წარმოდგენილი იმგვარი მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს.\nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ საგადასახადო შემოწმების შედეგად საგადასახადო ვალდებულებები განსაზღვრულია კანონმდებლობის მოთხოვნათა დაცვით, წარმოდგენილი საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nშესამოწმებელ პერიოდში გადამხდელის მიერ შეძენილ იქნა სულ დღგ-ის გარეშე 5 468 228,22 ლარის ღირებულების საქონელი, რაც დავის საგანს არ წარმოადგენს. ასევე სადავო არ არის ის, რომ მომჩივნის მიერ შესამოწმებელ პერიოდში რეალიზებული საქონლის ღირებულება დღგ-ის დეკლარაციების თანახმად სულ (დღგ-ის გარეშე შეადგენდა 5 229 764,46 ლარს.\nაღსანიშნავია, რომ შესამოწმებელ პერიოდში 500 000 ლარზე მეტი ღირებულების სიგარეტი იქნა შეძენილი, რომლის რეალიზაციის ფასი არ უნდა შეიცვალოს. ასევე გარკვეული დასახელების საქონელზე ფასნამატი იყო დაბალი - ეს ძირითადად პირველადი მოთხოვნილების საქონელია და ამ ნაწილის საქონლის შეძენის ღირებულება დაახლოებით 1,3 მილიონ ლარს შეადგენდა, რაზეც ასევე არ უნდა მოხდეს ფასნამატის ცვლილება; ასევე გათვალისწინებულ უნდა იქნას ის, რომ საქონლის ნაშთი შემოწმების ბოლოს შეადგენდა 276 503 ლარს. აღნიშნულის გათვალისწინებით დათვლილია გასული პერიოდის რეალიზაციები, დადგინდა/დაზუსტდა საქონლის ბუღალტრული ნაშთი და იგი შედარდა ინვენტარიზაციის შედეგებს, რა დროსაც დადგინდა რომ საქონლის დანაკლისი გასაყიდი ფასებით დაახლოებით 200 000 ლარს შეადგენდა.\nმიაჩნია, რომ სწორედ საქონლის დანაკლისის დადგენა და მისი აღმოჩენის მომენტში დანაკლისის რეალიზაციად განხილვა უნდა მოეხდინა საგადასახადო ორგანოს.\nსაქონლის დანაკლისი მისი აღმოჩენის მომენტში ითვლება რეალიზაციად და არ ხდება საქონლის დანაკლისის გასულ პერიოდზე გადანაწილება და ამ საფუძვლით ფასნამატის ცვლილება. სწორედ ამის გამო, რომ საქონლის დანაკლისი დაემატა გასული პერიოდის დეკლარირებულ რეალიზაციებს, ამიტომ შემცირდა საქონლის ფასნამატი და შემდეგ ამ საფუძვლით მოხდა ფასნამატის გაზრდა, ამის ნაცვლად შემოწმებას საქონლის დანაკლისი ცალკე უნდა განეხილა და დაებეგრა არსებული წესების დაცვით და არ უნდა მოეხდინა საქონლის ფასნამატის ცვლილება.\nსანქცია დაკისრებულია იმის გამო, რომ სადავო დარიცხვები შესამოწმებელ პერიოდში შემოწმების მიერ რეალიზებული საქონლის ფასნამატის ცვლილებით არის გამოწვეული.\nმიაჩნია, რომ საგადასახადო კოდექსის 269-ე მუხლის მე-7 ნაწილის თანახმად, მომჩივანი უნდა გათავისუფლდეს სადავო მოთხოვნით დაკისრებული სანქციისგან. \nასევე საჩივარში აღნიშნულია, რომ აუდიტორის გადაწყვეტილება უნდა იყოს გონივრული და შესაბამისად დასაბუთებული ფაქტობრივი გარემოებების და მტკიცებულებების საფუძველზე.\nშემოსავლების სამსახურის გასაჩივრებული ბრძანება შემოწმების მასალების გამართლების მცდელობას უფრო მეტად ჰგავს, ვიდრე ნეიტრალური პოზიციიდან სადავო საკითხის სათანადო შესწავლის/გამოკვლევის შედეგად მიღებულ დასაბუთებულ/არგუმენტირებულ გადაწყვეტილებას. \nდავის განხილვის ვერც ერთ ეტაპზე საგადასახადო ორგანომ ვერ შეძლო იმის დადასტურება რომ გასაჩივრებული აქტების მიღების დროს მათ მიერ დაცული იყო არსებული რეგულაციები და სადავო აქტები თავის დროზე კანონშესაბამისად იქნა მიღებული.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის მიხედვით, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე), თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nშესაბამის პერიოდში მოქმედი საგადასახადო კოდექსის 160-ე მუხლის „ა“ ქვეპუნქტის მიხედვით, დღგ-ით დაბეგვრის ობიექტია დასაბეგრი ოპერაცია.\nსაქართველოს საგადასახადო კოდექსის 161-ე მუხლის პირველი ნაწილის ,,ა“ ქვეპუნქტის თანახმად, დღგ-ით დასაბეგრი ოპერაციაა, საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. \nსაგადასახადო კოდექსის 158-ე მუხლის პირველი ნაწილის თანახმად, დღგ-ით დასაბეგრ პირად (შემდგომ - დასაბეგრი პირი) განიხილება ნებისმიერი პირი, რომელიც ნებისმიერ ადგილზე დამოუკიდებლად ახორციელებს ნებისმიერი სახის ეკონომიკურ საქმიანობას, მიუხედავად ამ საქმიანობის მიზნისა და შედეგისა.\nსაგადასახადო კოდექსის 159-ე მუხლის პირველი ნაწილის „ა“ და ,,ბ“ ქვეპუნქტების თანახმად, დღგით დასაბეგრი ოპერაციებია, დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება/მომსახურების გაწევა.\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს, სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, კერძოდ პირი, რომელიც დაქირავებულს უხდის ხელფასს.\nდადგენილია რომ მომჩივნის საგადასახადო ვალდებულებები განსაზღვრულია არაპირდაპირი მეთოდის გამოყენებით, კერძოდ, მარაგების დასადგენად ჩატარდა როგორც ფულის აგრეთვე სასაქონლო მარაგების ინვენტარიზაცია შესაბამისად განისაზღვრა მთლიანი რეალიზებული პროდუქციის თვითღირებულება. ამასთანავე დოკუმენტით შეძენილი და ინვენტარიზაციის მიერ დადგენილი სასაქონლო ნაშთები დაიყო 20 კატეგორიად გადასახადის გადამხდელის მიერ რეალიზებული პროდუქციის ფასნამატის განსაზღვრისათვის გამოყენებულია მსგავსი საწარმოს აუდირებული ფასნამატი (შესაბამისი ჯგუფების გათვალისწინებით). ამასთან, არაპირდაპირი მეთოდით დადგენილი შემოსავლები, ხარჯების გამოკლებით შესამოწმებელ პერიოდში განხილულია საწარმოს დირექტორზე გაცემულ ხელფასად. \nიმ გარემოებებიდან გამომდინარე, რომ მომჩივანი არ აწარმოებდა ბუღალტრულ აღრიცხვას საგადასახადო კოდექსით დადგენილი წესით, რის გამოც შეუძლებელი იყო დაბეგვრის ობიექტის სრულად დადგენა, საბჭოს მიაჩნია, რომ საგადასახადო ორგანოს მიერ მომჩივნის საგადასახადო ვალდებულებები განსაზღვრულია მართლზომიერად და არ არსებობს შემოსავლების სამსახურის ბრძანების გაუქმების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდაბეგვრას დაქვემდებარებული განაცემი\nსაქონლის მიწოდება/მომსახურების გაწევა\nშემოსავლების/ხარჯების განსაზღვრა არაპირდაპირი მეთოდით\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n10\n\nდოკუმენტის დათვალიერება\n\ninfohub@rs.ge",
    "title": "Document 91cbe391-3397-475a-9847-915914086414"
  }
}