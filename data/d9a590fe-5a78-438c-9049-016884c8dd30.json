{
  "id": "d9a590fe-5a78-438c-9049-016884c8dd30",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21236/2/2023\n02 აპრილი 2024\nდოკუმენტის #:\n21236/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n01 აპრილი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაჩივრის განხილვა\nჩამოტვირთვა\nგაზიარება\n№ 21236/2/2023 \n01 აპრილი 2024\n﻿გ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს  „----------“ (ს/ნ ----------) \nმოპასუხე:  აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 8.02.2024 წელს განიხილა და მიიღო გადაწყვეტილება შპს „-----------“-ის 4.11.2023 წელს რეგისტრირებულ საჩივარზე (რეგისტრაციის №21236/2/2023). \n\n\nდავის საგანი:\n1. არარეზიდენტ კომპანიაზე გადახდილი თანხის მასზე გაცემულ სესხად განხილვა;\n2. სალაროს ნაშთის დირექტორზე გაცემულ ხელფასად განხილვა;\n3.საწარმოს მიერ იმპორტირებულ საქონელზე ნაღდი ანგარიშსწორებით გადახდილი თანხის 75%-ის ანაზღაურებულად, ხოლო სხვაობის შესაბამისი საანგარიშო პერიოდებისთვის საწარმოს დირექტორზე გაცემულ ხელფასად განხილვა.\n\n\nგასაჩივრებული გადაწყვეტილება:\n1. აუდიტის დეპარტამენტის 2.08.2023 წლის №227-17 საგადასახადო მოთხოვნა;\n2. შემოსავლების სამსახურის 2.10.2023 წლის №24193 ბრძანება.\n\n\nდარიცხული თანხა: 279 826.97 ლარი.\nმათ შორის:\nგადასახადი - 171 434\nმოგების გადასახადი - 26 537\nსაშემოსავლო გადასახადი - 144 897\nჯარიმა - 85 817\nსაურავი - 22 575.97\n\n\nპროცედურული გარემოებები\nსაქართველოს ფინანსთა სამინისტროს საგამოძიებო სამსახურის საგამოძიებო დეპარტამენტის სამეგრელო ზემო სვანეთის სამმართველოს წერილის და დადგენილების საფუძველზე აუდიტის დეპარტამენტის მიერ ჩატარდა გადასახადის გადამხდელის საქმიანობის 14.04.2022 წლიდან 1.06.2023 წლამდე პერიოდის კამერალური საგადასახადო შემოწმება. შემოწმების შედეგები აისახა 28.07.2023 წლის საგადასახადო შემოწმების აქტში რომლის საფუძველზე გამოიცა 2.08.2023 წლის №18953 ბრძანება და ამავე თარიღის №227-17 საგადასახადო მოთხოვნა, რაც 9.09.2023 წელს გასაჩივრდა შემოსავლების სამსახურში.\nშემოსავლების სამსახურის 2.10.2023 წლის №24193 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nსადავო საკითხები:\n1. არარეზიდენტ კომპანიაზე გადახდილი თანხის მასზე გაცემულ სესხად განხილვა \nფაქტების აღწერა/დარიცხვის საფუძვლები\nსაბანკო ამონაწერების და იმპორტის სასაქონლო ოპერაციებით და წარდგენილი საბუღალტრო ჩანაწერების მიხედვით, საწარმოს სარეალიზაციო საქონლის ნაწილი, 403 373 ღირებულების საქონელი, შეძენილი აქვს ------------ (------------), ხოლო გადარიცხული აქვს 553 752 ლარი.\nსაწარმოს 2023 წლის იანვრის შემდგომ აღნიშნული კომპანიისგან საქონლის შეძენა არ უფიქსირდება, ასევე თანხა უკან დაბრუნებული არ არის, შესაბამისად შემოწმების შედეგად საგადასახადო კოდექსის 73- ე მუხლის მე-9 ნაწილის „ბ“ ქვეპუნქტის საფუძველზე, არარეზიდენტ კომპანიაზე ზედმეტად გადახდილი 150 379 ლარი ჩაითვალა არარეზიდენტ კომპანიაზე გაცემულ სესხად. შემოწმების შედეგად არარეზიდენტ კომპანიაზე სესხად გაცემული თანხა, 150 379 ლარი, საგადასახადო კოდექსის 97-ე 98-ე და 982 მუხლების მოთხოვნების გათვალისწინებით დაიბეგრა მოგების გადასახადით და დაეკისრა ჯარიმა საგადასახადო კოდექსის 275-ე მუხლით.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური განმარტავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ამასთან, დავის წარმოების პროცესში არ ყოფილა წარდგენილი იმგვარი მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს.\nსამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურს მიაჩნია, რომ შემოწმების მიერ არარეზიდენტ კომპანიაზე ზედმეტად გადახდილი თანხის არარეზიდენტ კომპანიაზე გაცემულ სესხად განხილვა მართლზომიერია. ამდენად, შემოწმების შედეგად განსაზღვრული საგადასახადო ვალდებულებები შესაბამისობაშია კანონმდებლობის მოთხოვნებთან, საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს. \n\n\nმომჩივნის არგუმენტაცია\nკომპანიას ----------- მომწოდებელთან სულ გადარიცხული აქვს 553 752 ლარი, ხოლო მიღებული აქვს 403 373 ლარი. 150 379 ლარის პროდუქცია დღემდე არ მიუღია, რომელსაც მომწოდებელი წლის ბოლომდე მიაწვდის. აღნიშნული თანხის გადარიცხვა მოხდა შესაბამისი დოკუმენტაციის საფუძველზე ბანკიდან, რომელიც შეუძლია წარმოადგინოს. აღნიშული თანხა აუდიტორის მიერ დაბეგრილია არარეზიდენტ კომპანიაზე გაცემულ სესხად რასაც ზემოთ აღნიშნულიდან გამომდინარე არ ეთანხმება.\n\n\n2. სალაროს ნაშთის დირექტორზე გაცემულ ხელფასად განხილვა\nფაქტების აღწერა/დარიცხვის საფუძვლები\nსაწარმოს საბუღალტრო ჩანაწერების მიხედვით 10.05.2023 წლის მდგომარეობით უფიქსირდება 70 726 ლარის სალაროს ნაშთი. შემოსავლების სამსახურის საგადასახადო მონიტორინგის დეპარტამენტის 10.05.2023 წლის №10187 ბრძანების საფუძველზე საწარმოში ჩატარებულია სალაროში ნაღდი ფულის ინვენტარიზაცია, ინვენტარიზაციის შედეგების მიხედვით აღნიშნული თარიღის მდგომარეობით სალაროში ნაღდი ფულის ნაშთმა შეადგინა 0 ლარი.\nაღნიშნულიდან გამომდინარე, შემოწმების შედეგად (შემოსავლების სამსახურის მეთოდური მითითების შესაბამისად) 70 726 ლარი (საშემოსავლო გადასახადის გარეშე) საგადასახადო კოდექსის 101- ე მუხლის მიხედვით ჩაითვალა დირექტორის მიერ ხელფასის სახით მიღებულ შემოსავლად და დაიბეგრა გადახდის წყაროსთან საგადასახადო კოდექსის 154-ე და 81-ე მუხლების შესაბამისად.\nგადასახადის გადამხდელს დაერიცხა საშემოსავლო გადასახადი და დაეკისრა საგადასახადო კოდექსის 275-ე და 291-ე მუხლებით განსაზღვრული ჯარიმა. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური განმარტავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ამასთან, დავის წარმოების პროცესში არ ყოფილა წარდგენილი იმგვარი მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს.\nსამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახური იზიარებს აუდიტის დეპარტამენტის პოზიციას და მიაჩნია, რომ სალაროს ნაშთის დირექტორზე გაცემულ ხელფასად განხილვა მართლზომიერია. ამდენად, საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nსალაროში არსებული ფულადი ნაშთი სრულად არის დაბეგრილი ივნისის თვეში ანუ საგადასახდო შემოწმების აქტის შედგენამდე შემოწმების დასრულებამდე. \n\n\n3. საწარმოს მიერ იმპორტირებულ საქონელზე ნაღდი ანგარიშსწორებით გადახდილი თანხის 75%-ის ანაზღაურებულად, ხოლო სხვაობის შესაბამისი საანგარიშო პერიოდებისთვის საწარმოს დირექტორზე გაცემულ ხელფასად განხილვა\nფაქტების აღწერა/დარიცხვის საფუძვლები\nსაწარმოს სხვადასხვა ქვეყნებიდან იმპორტირებული აქვს (-------, ---------, ---------- და სხვა) გათბობის ქვაბები და მის მოწყობასთან დაკავშირებული საქონელი, ასევე იმპორტირებული აქვს ზეთი და ცოცხალი ცხვარი.\nშესამოწმებელ პერიოდში საწარმოს დეკლარირებული დღგ-ით 18%-იანი დასაბეგრი ბრუნვა (მიღებული შემოსავალი) შეადგენს 4 150 194 ლარს, აღნიშნულ ნაწილში შემოწმების შედეგად სხვაობა არ გამოვლინდა.\nშემოწმების შედეგად შესწავლილია საწარმოს საბაჟო დეკლარაციები, ინვოისები, ასევე საწარმოს უფლებამოსილი პირის მიერ მიწოდებული ბუღალტრული აღრიცხვის ჩანაწერები და საბანკო ამონაწერები. საწარმოს მიერ იმპორტირებულ საქონელზე თანხის გადახდა ხორციელდებოდა როგორც ნაღდი, ასევე უნაღდო ანგარიშსწორებით. წარდგენილი ბუღალტრული ჩანაწერების მიხედვით იმპორტირებულ საქონელზე 2 035 444 ლარი გადახდილია ნაღდი ანგარიშსწორებით. საწარმოს წარმომადგენლის მიერ შემოწმების მიმდინარეობისას მტკიცებულების სახით არ არის წარდგენილი უცხოელ მომწოდებლებთან შედგენილი შედარების აქტები, ასევე საწარმოს უფლებამოსილ პირს არ წარუდგენია საბაჟო დეკლარაცია, რითაც დასტურდება საქართველოს საბაჟო საზღვარზე ნაღდი ფულის გატანა.\nსაგადასახადო კოდექსის 105-ე, 73-ე მუხლების და შემოსავლების სამსახურის 8.07.2019 წლის №22708 ბრძანებით დამტკიცებული „ცალკეულ შემთხვევებში პირის საგადასახადო ვალდებულებების განსაზღვრის მიზნით მეთოდური მითითების“ შესაბამისად, საწარმოს მიერ ნაღდი ანგარიშსწორებით გადახდილი თანხის 75% ჩაითვალა ანაზღაურებულად, რომელზეც არ არის წარდგენილი გაფორმებული და დადასტურებული შედარების აქტი (2 035 444 * 75% = 1 526 583 ლარი), ხოლო სხვაობა 508 861 (საშემოსავლო გადასახადის გარეშე) შესაბამისი საანგარიშო პერიოდებისთვის საწარმოს დირექტორზე გაცემულ ხელფასად.\nშედეგად, ხელფასის სახით განაცემები დაიბეგრა საგადასახადო კოდექსის 81-ე და 154-ე მუხლების მიხედვით გადახდის წყაროსთან საშემოსავლო გადასახადით. გადამხდელს ასევე, დაეკისრა საგადასახადო კოდექსის 275-ე და 291-ე მუხლებით განსაზღვრული ჯარიმა.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური განმარტავს, რომ მომჩივანი საჩივარში ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა განსაზღვრული საგადასახადო ვალდებულებები არამართლზომიერად. ამასთან, დავის წარმოების პროცესში არ ყოფილა წარდგენილი იმგვარი მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს.\nსამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახური იზიარებს აუდიტის დეპარტამენტის პოზიციას და მიაჩნია, რომ საწარმოს მიერ ნაღდი ანგარიშსწორებით გადახდილი თანხის 75%-ის ანაზღაურებულად (რომელზეც არ არის წარმოდგენილი დოკუმენტები), ხოლო სხვაობის შესაბამისი საანგარიშო პერიოდებისთვის საწარმოს დირექტორზე გაცემულ ხელფასად განხილვა მართლზომიერია. ამდენად, საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს. \n\n\nმომჩივნის არგუმენტაცია\nშემოწმების შედეგად მომწოდებლებზე ---------- და -------- ნაღდი ფულით გადახდილი თანხის 25% ანუ გადახდილი 2 035 444 ლარიდან დაიბეგრა\n508 861 ლარი საშემოსავლო გადასახადით, რაც სრული აბსურდია. ერთის მხრივ საბაჟო დეპარტამენტი აღიარებს წარდგენილ დოკუმენტაციას, ანბაჟებს ტვირთს, იხდის 18% დღგ-ს, რაც დასტურია იმისა, რომ ყველა ხარჯი დოკუმენტურად არის დადასტურებული.\nსაყოველთაოდ არის ცნობილი უკრაინაში მიმდინარე საომარი მოქმედებების შესახებ და მისგან გამომდინარე --------- დაწესებული სანქციები, რაც მოიცავს, ასევე ფულად ტრანზაქციებსაც, შეუძლებელია ნაღდი ფულის მოძრაობის გარეშე საქმიანობის განხორციელება. მაშინ საერთოდ აიკრძალოს ექსპორტი ამ მიდგომის გათვალისწინებით. ამასთანავე, ბუღალტრული ჩანაწერების მიხედვით დავალიანება არ გააჩნია.\nმომჩივანი არ ეთანხმება საგადასახადო კოდექსის 73-ე მუხლის მე-5 ნაწილის გამოყენებას, რომლითაც ჩამოთვლილია ის კრიტერიუმები, რის გამოც შესაძლებლობა მიეცემა შემმოწმებელს გამოიყენოს არაპირდაპირი მეთოდი. თავადვე მოდიან წინააღმდეგობაში ვინაიდან აქტში მითითებულია, რომ „შესამოწმებელ პერიოდში საწარმოს დეკლარირებული 18%-იანი დასაბეგრი ბრუნვა შეადგენსო 4 150 194 ლარს. აღნიშნულ ნაწილში შემოწმების შედეგად სხვაობა არ გამოვლინდაო“. არ არის მითითებული საგადასახადო კოდექსის 73-ე მუხლის მე-5 ნაწილის რომელი პუნქტები აქვს დარღვეული კომპანიას, რომ აუდიტორებს გამოეყენებინათ არაპირდაპირი მეთოდი. საჩივრის განხილვამდე წარმოადგენს შედარების აქტებს.\nზოგადი ადმინისტრაციული კოდექსის 95-ე და 96-ე მუხლების შინაარსის გათვალისწინებით, უნდა დაევალოს აუდიტის დეპარტამენტს უსაფუძვლოდ დარიცხული თანხების გადაანგარიშება და შემცირება.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო: \nსაგადასახადო კოდექსის 302-ე მუხლის მე-6 ნაწილის თანახმად, დავის განმხილველ ორგანოებს უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები. \nაღნიშნული ნორმის საფუძველზე მომჩივნის მოწვევის გარეშე საჩივრის განხილვა შესაძლებელია, როდესაც საქმეში არსებული მასალებიდან სრულად დგინდება დავის საგნებთან დაკავშირებული ფაქტობრივი გარემოებები, ამასთანავე, ფაქტობრივი გარემოებები, რომელსაც დარიცხვა ეფუძნება არ არის სადავო ან სადავოა თუმცა დადგენილია დავის განმხილველი ორგანოს მიერ საჩივრის განხილვის ეტაპზე.\nგანსახილველ შემთხვევაში, საქმეში არსებული მასალებიდან სადავო საკითხებთან დაკავშირებული ფაქტობრივი გარემოებები სრულად ვერ დგინდება, ხოლო მათი ნაწილი სადავოა. მომჩივნის განმარტებით, შემოსავლების სამსახურში მისი არგუმენტაციისა და მტკიცებულებების საფუძვლიანი შესწავლა და გაანალიზება არ მომხდარა. შესაბამისად, შემოსავლების სამსახურის მიერ სათანადოდ არ არის გამოკვლეული სადავო საკითხები.\nსაქართველოს მთავრობის 14.12.2011 წლის №473 დადგენილებით დამტკიცებული „დავის განმხილველი ორგანოების რეგლამენტის“ 33-ე მუხლის პირველი პუნქტის „ბ“ ქვეპუნქტის თანახმად, დავების განხილვის საბჭო უფლებამოსილია გააუქმოს შემოსავლების სამსახურის მიერ დავის განხილვისას მიღებული გადაწყვეტილება და საქმე დაუბრუნოს შემოსავლების სამსახურს ხელახლა განსახილველად, თუ შემოსავლების სამსახურს სათანადოდ არ გამოუკვლევია საქმისათვის არსებითად მნიშვნელოვანი სამართლებრივი ან/და ფაქტობრივი გარემოებები.\nსაბჭო მიუთითებს საქმის გარემოებებზე, მხარეთა არგუმენტაციაზე და იმ გარემოების გათვალისწინებით, რომ საქმისათვის არსებითად მნიშვნელოვანი ფაქტობრივი გარემოებები სადავოა, ხოლო საქართველოს ფინანსთა სამინისტროს სისტემაში საჩივრის განხილვის პირველ ეტაპზე საჩივარი განხილულია მომჩივნის მონაწილეობის გარეშე, მიიჩნევს, რომ სადავო საკითხები საჭიროებს დამატებით შესწავლას მომჩივნის მონაწილეობით, რისთვისაც საჩივარი ხელახლა განსახილველად უნდა დაუბრუნდეს შემოსავლების სამსახურს.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ;\n2. ნაწილობრივ გაუქმდეს შემოსავლების სამსახურის 2.10.2023 წლის №24193 ბრძანება;\n3. საჩივარი დაუბრუნდეს შემოსავლების სამსახურს ხელახლა განსახილველად (გადასახადის გადამხდელის მონაწილეობით);\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსხვადასხვა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n19\n\nდოკუმენტის დათვალიერება\n\ninfohub@rs.ge",
    "title": "Document d9a590fe-5a78-438c-9049-016884c8dd30"
  }
}