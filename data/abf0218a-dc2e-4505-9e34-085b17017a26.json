{
  "id": "abf0218a-dc2e-4505-9e34-085b17017a26",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18073/2/2022\n07 მარტი 2023\nდოკუმენტის #:\n18073/2/2022\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n22 დეკემბერი 2022\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაგადასახადო მონიტორინგის დეპარტამენტი\nსაკანონმდებლო ნორმა:\nშემოსავლებისა და ხარჯების აღრიცხვის პრინციპები, საქონლის დოკუმენტების გარეშე ტრანსპორტირება, რეალიზაცია და აღურიცხველობა, სხვა ჯარიმები\nჩამოტვირთვა\nგაზიარება\n№18073/2/2022\n22.12.2022\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: \"------\" (პ/ნ --------)\nმოპასუხე: საგადასახადო მონიტორინგის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 22.12.2022 წელს განიხილა და მიიღო გადაწყვეტილება \"------\" 24.10.2022 წელს რეგისტრირებულ საჩივარზე (რეგისტრაციის №18073/2/2022).\n\n\nდავის საგანი: \nსამეწარმეო საქმიანობისათვის განკუთვნილი საქონლის სასაქონლო ზედნადების გარეშე ტრანსპორტირებისთვის შეფარდებული გაფრთხილების მართლზომიერება.\n\n\nგასაჩივრებული გადაწყვეტილება: \n1. საგადასახადო მონიტორინგის დეპარტამენტის 15.07.2022 წლის №CB1355494 საგადასახადო სამართალდარღვევის ოქმი;\n2. შემოსავლების სამსახურის 22.09.2022 წლის №24320 ბრძანება. \n\n\nდაკისრებული სანქცია: გაფრთხილება.\n\n\nფაქტების აღწერა \nსაგადასახადო მონიტორინგის დეპარტამენტის 15.07.2022 წლის №CB1355494 საგადასახადო სამართალდარღვევის ოქმის მიხედვით, მომჩივნის მიერ დარღვეულია საგადასახადო კოდექსის 136-ე მუხლის მე-4 ნაწილის მოთხოვნები. კერძოდ, სატრანსპორტო საშუალების გადამოწმების დროს (სატრანსპორტო საშუალების სახელმწიფო ნომერი \"-------\" , გადამოწმების დრო: 15.07.2022 წ. 16:15 სთ) გამოვლინდა 700 ლარის საბაზრო ღირებულების საქონელის (ლუდი 6 შეკვრა, კოკა-კოლა 5 შეკვრა, სიგარეტი 9 შეკვრა, ლიკანი 3 შეკვრა, ენერგეტიკული სასმელი 10 შეკვრა), ტრანსპორტირება სასაქონლო ზედნადების გარეშე. მომჩივანს საგადასახადო კოდექსის 286-ე მუხლის პირველი ნაწილით გათვალისწინებული სანქციის ნაცვლად შეეფარდა ამავე კოდექსის 270-ე მუხლით გათვალიწინებული გაფრთხილება.\nამასთან, გადასახადის გადამხდელად აღრიცხვის საქართველოს კანონმდებლობით დადგენილი წესის დარღვევისთვის საგადასახადო მონიტორინგის დეპარტამენტის 15.07.2022 წლის №CB1355489 საგადასახადო სამართალდარღვევის ოქმით მომჩივანს დაეკისრა ჯარიმა საგადასახადო კოდექსის 273- ე მუხლის თანახმად, 500 ლარის ოდენობით\nაღნიშნული ოქმები გასაჩივრდა შემოსავლების სამსახურში, რომლის 22.09.2022 წლის №24320 ბრძანებით საჩივარი დაკმაყოფილდა ნაწილობრივ, გაუქმდა საგადასახადო მონიტორინგის 2 დეპარტამენტის 15.07.2022 წლის №CB1355489 საგადასახადო სამართალდარღვევის ოქმი და მის საფუძველზე დაკისრებული ჯარიმა. საგადასახადო მონიტორინგის დეპარტამენტს დაევალა შესაბამისი კორექტირების განხორციელება გადასახადის გადამხდელის პირადი აღრიცხვის ბარათზე. საჩივარი დანარჩენ ნაწილში არ დაკმაყოფილდა.\nშემოსავლების სამსახურის 22.09.2022 წლის №24320 ბრძანება საგადასახადო მონიტორინგის დეპარტამენტის 15.07.2022 წლის №CB1355494 საგადასახადო სამართალდარღვევის ოქმის ნაწილში გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 136-ე მუხლის მე-4 ნაწილზე, 286-ე მუხლის პირველ ნაწილზე, 270-ე მუხლის მე-7 ნაწილზე, 269-ე მუხლის მე-8 ნაწილზე და საქართველოს ფინანსთა მინისტრის 31.12.2010 წლის №994 ბრძანებით დამტკიცებული „მიმდინარე კონტროლის პროცედურების ჩატარების, სასაქონლო-მატერიალურ ფასეულობათა ჩამოწერის, აღიარებული საგადასახადო დავალიანების დაფარვის, საგადასახადო დავალიანების გადახდევინების უზრუნველყოფის ღონისძიებების განხორციელების, სამართალდარღვევათა საქმისწარმოების წესის“ 72-ე მუხლის პირველ, მე-2 და მე-3 პუნქტებზე.\nზემოაღნიშნული სამართლებრივი ნორმებისა და იმ გარემოების გათვალისწინებით, რომ გადამხდელის მხრიდან ადგილი ჰქონდა №CB1355494 ოქმში აღნიშნული საგადასახადო სამართალდარღვევის ჩადენის ფაქტს, შემოსავლების სამსახურმა მიიჩნია, რომ გადასახადის გადამხდელის მიმართ საგადასახადო მონიტორინგის დეპარტამენტის 2022 წლის 15 ივლისის №CB1355494 საგადასახადო სამართალდარღვევის ოქმი გამოცემულია კანონმდებლობის მოთხოვნათა დაცვით და არ არსებობს მისი გაუქმების სამართლებრივი საფუძველი. \n\n\nმომჩივნის არგუმენტაცია \n№CB1355494 საგადასახადო სამართალდარღვევის ოქმის ნაწილში, რომლითაც გამოყენებულ იქნა გაფრთხილება თითქოსდა სამეწარმეო საქმიანობისთვის საქონლის სასაქონლო ზედნადების გარეშე ტრანსპორტირებისთვის, შემოსავლების სამსახურმა დადგენილად მიიჩნია საგადასახადო სამართალდარღვევის ჩადენის ფაქტი (გაუგებარია რა სამართლებრივი საფუძვლით) და აღნიშნა, რომ საგადასახდო მონიტორინგი დეპარტამენტის 15.07.2022 წლის №CB1355494 საგადასახადო სამართალდარღვევის ოქმი გამოცემულია კანონმდებლობის მოთხოვნათა დაცვით და მისი გაუქმების სამართლებრივი საფუძველი არ არსებობს. სამართალდარღვევის ოქმი უკანონო და დაუსაბუთებელია და უნდა გაუქმდეს.\nშემოსავლების სამსახურის გადაწყვტილება სრულად დაუსაბუთებელია და მის დასაბუთებაში საგადასახადო კოდექსის მუხლებისა და ფინანსთა მინისტრის ბრძანებით დამტკიცებული ინსტრუქციის მითითება შემოსავლების სამსახურის არაკომპეტენტურობაზე მეტყველებს.\nშემოსავლების სამსახურს უნდა გამოეყენებინა საგადასახადო კოდექსის 36-ე მუხლის პირველი და მე-2 ნაწილები, მე-9 მუხლი, „მეწარმეთა შესახებ“ საქართველოს კანონის მე-3 მუხლის პირველი და მე-2 პუნქტები და განხილვა სულ სხვა შედეგით დამთავრდებოდა.\nშემოსავლების სამსახურის მიერ დასაბუთებაში მრავალჯერ აღნიშნულია ტერმინი „სამეწარმეო საქმიანობისთვის“ საქონლის სასაქონლო ზედნადების გარეშე ტრანსპორტირება... სამეწარმეო საქმიანობისთვის საქონლის სასაქონლო ზედნადების გარეშე ტრანსპორტირება იწვევს საგადასახადო სამართალდარღვევას და შესაბამისად დაწესებულ სანქციას და არა პირადი მოხმარებისთვის საქონლის ტრანსპორტირება, იქმნება შთაბეჭდილება, რომ შემოსავლების სამსახურის მიერ საჩივარი არ არის განხილული, წინააღმდეგ შემთხვევაში სხვაგვარი გადაწყვტილება იქნებოდა მიღებული. საგადასახადო ორგანოს ეკისრება მტკიცების ტვირთი, რომ სამეწარმეო საქმიანობისას ახდენდა საქონლის სასაქონლო ზედნადების გარეშე ტრანსპორტირებას, რაც არანაირი მტკიცებულებით არ არის გამყარებული, გადაწყვტილება არანაირ ფაქტობრივ გარემოებაზე არ არის დამყარებული, უფრო მეტიც 3 თავდაყირა დააყენეს როგორც საგადასახადო, ასევე სხვა კანონმდებლობაც. მიუთითებს საგადასახდო კოდექსის მე-2 მუხლზე და განმარტავს, რომ იგი არის ჩვეულებრივი მოქალაქე არანაირ სამეწარმეო საქმიანობას არ ახორცილებს და საქართველოს კანონმდებლობის შესაბამისად არ ევალება, როგორც ფიზიკურ პირს საქონლის ტრანსპორტირებისასა ჰქონდეს სასაქონლო ზედნადები, მაშინ როდესაც საქონელი პირადი მოხმარებისთვის აქვს შეძენილი.\nთუ რატომ იყო შეძენილი, აღნიშნული აღწერილია შემოსავლების სამსახურში წარდგენილ საჩივარში. აბსურდია, როცა პირი თავისი პირადი მოხმარებისთვის იძენს სხვადასხვა დასახელების საქონელს და მას საგადასახადო ორგანო აჯარიმებს სასაქონლო ზედნადების არქონის გამო ან საგადასახადო რეგისტრაციის არქონის გამო (საქართველოში ათასობით იხდის დაბადების დღეს, ქორწილს, დაკრძალვას და სხვადასხვა წვეულებას და ამის გამო, რომ საგადასახადო ორგანომ ყველა დააჯარიმოს).\nსწორედ ამიტომ მიუთითა კანონმდებელმა კანონში სამეწარმეო საქმიანობისთვის ქვეყნის შიგნით საქონლის ტრანსპორტირებისას, ხოლო საქონლის მიწოდებისას მყიდველის მოთხოვნის შემთხვევაში (გარდა სპეციალური დამატებული ღირებულების გადასახადის ანგარიშ-ფაქტურების მიხედვით განხორციელებული მიწოდებისა, რომელებიც მოიცავს სასაქონლო ზედნადებით გათვალისწინებულ რეკვიზიტებს) სასაქონლო ზედნადები უნდა გამოიწეროს საქართველოს ფინანსთა მინისტრის მიერ დადგენილი ფორმითა და წესით.\nამასთანავე, საქონლის მიწოდებისას მყიდველის მოთხოვნის შემთხვევაში სასაქონლო ზედნადების გამოწერისას აკრძალულია საქონლის სასაქონლო ზედნადების გარეშე შენახვა. სად დაინახა ან რა მტკიცებულებით დაადგინა საგადასახადო მონიტორინგის დეპარტამენტის თანამშრომელმა და შემდეგ შემოსავლების სამსახურმა, რომ სამეწარმეო საქმიანობისთვის ხდებოდა საქონლის სასაქონლო ზედნადების გარეშე ტრანსპორტირება.\nსამეწარმეო საქმიანობა ფაქტებისა და საგადასახადო თუ სხვა კანონმდებლობის საფუძველზე უნდა დაამტკიცოს ადმინისტრაციულმა ორგანომ და არა მათი წარმოსახვით საგადასახადო კანონმდებლობაზე უარგუმენტო დაყრდნობით.\nზემოაღნიშნულის გათვალიწინებით უნდა გაუქმდეს შემოსავლების სამსახურის 22.09.2022 წლის №24320 ბრძანება №CB1355494 საგადასახადო სამართალდარღვევის ოქმის ნაწილში, ხოლო №CB1355489 საგადასახადო სამართალდარღვევის ოქმის ნაწილში დარჩეს უცვლელი.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-4 ნაწილის თანახმად, სამეწარმეო საქმიანობისათვის ქვეყნის შიგნით საქონლის ტრანსპორტირებისას, ხოლო საქონლის მიწოდებისას − მყიდველის მოთხოვნის შემთხვევაში (გარდა სპეციალური დამატებული ღირებულების გადასახადის ანგარიშფაქტურების მიხედვით განხორციელებული მიწოდებისა, რომლებიც მოიცავს სასაქონლო ზედნადებით გათვალისწინებულ რეკვიზიტებს) სასაქონლო ზედნადები უნდა გამოიწეროს საქართველოს ფინანსთა მინისტრის მიერ დადგენილი ფორმითა და წესით. ამასთანავე, საქონლის მიწოდებისას მყიდველის მოთხოვნის შემთხვევაში სასაქონლო ზედნადების გამოწერისას აკრძალულია საქონლის სასაქონლო ზედნადების გარეშე შენახვა. საქართველოს ფინანსთა მინისტრის 31.12.2010 წლის №994 ბრძანებით დამტკიცებული „მიმდინარე კონტროლის პროცედურების ჩატარების, სასაქონლო-მატერიალურ ფასეულობათა ჩამოწერის, აღიარებული საგადასახადო დავალიანების დაფარვის, საგადასახადო დავალიანების გადახდევინების უზრუნველყოფის ღონისძიებების განხორციელების, სამართალდარღვევათა საქმისწარმოების წესის“ 72-ე მუხლის პირველი პუნქტის თანახმად, საქონლის დოკუმენტების გარეშე ტრანსპორტირებად/შეძენად განიხილება სამეწარმეო საქმიანობისათვის საქონლის სასაქონლო ზედნადების გარეშე ტრანსპორტირება, მყიდველის მოთხოვნისას სასაქონლო ზედნადების გაუცემლობა ან საქონლის შეძენისას სასაქონლო ზედნადების მიღებაზე უარის თქმა.\n„გადასახადების ადმინისტრირების შესახებ“ საქართველოს ფინანსთა მინისტრის 31.12.2010 წლის №996 ბრძანებით დამკტიცებული ინსტრუქციის 24-ე მუხლის მე-2 პუნქტის თანახმად, სამეწარმეო საქმიანობისათვის, სასაქონლო ზედნადები/ხე-ტყის სასაქონლო ზედნადები სავალდებულოა გამოყენებულ იქნეს საქონლის:\nა) ქვეყნის შიგნით ტრანსპორტირებისას, მიუხედავად იმისა, ხდება თუ არა საქონლის მიწოდება;\nბ) მიწოდებისას, მყიდველის მოთხოვნის შემთხვევაში.\nსაგადასახადო კოდექსის 286-ე მუხლის პირველი ნაწილის შესაბამისად, სამეწარმეო საქმიანობისათვის საქონლის სასაქონლო ზედნადების გარეშე ტრანსპორტირება, მყიდველის მოთხოვნისას სასაქონლო ზედნადების გაუცემლობა ან საქონლის შეძენისას სასაქონლო ზედნადების მიღებაზე უარის თქმა, − იწვევს დაჯარიმებას 500 ლარის ოდენობით.\nსაგადასახადო კოდექსის 270-ე მუხლის მე-7 ნაწილის თანახმად, ამ კოდექსის 281-ე მუხლით, 286-ე მუხლის პირველი და მე-11 ნაწილებითა და 291-ე მუხლით გათვალისწინებული საგადასახადო სამართალდარღვევებისათვის (გარდა განმეორებით ჩადენილი ქმედებებისა) ფულადი ჯარიმის ნაცვლად შესაძლებელია გამოყენებულ იქნეს გაფრთხილება.\nსაქმზე წარმოდგენილი მასალებიდან დგინდება, რომ სატრანსპორტო საშუალების (სახელმწიფო ნომერი \"------\" ) გადამოწმების დროს გამოვლინდა 700 ლარის საბაზრო ღირებულების საქონელის (ლუდი 6 შეკვრა, კოკა-კოლა 5 შეკვრა, სიგარეტი 9 შეკვრა, ლიკანი 3 შეკვრა, ენერგეტიკული სასმელი 10 შეკვრა) ტრანსპორტირება სასაქონლო ზედნადების გარეშე.\nმომჩივნის განმარტებით აღნიშნული საქონელი განკუთვნილი იყო არა სარეალიზაციოდ, არამედ პირადი მოხმარებისათვის.\nმომჩივნის აღნიშნული არგუმენტი, იმის გათვალისწინებით, რომ მომჩივანი იმყოფებოდა საგადასახადო აღრიცხვაზე და ახდენდა სასაქონლო/სარეალიზაციო ფორმით არსებული საქონლის (რომელიც დასახელებების მიხედვით არ იყო ერთეული რაოდენობის) ტრანსპორტირებას, საბჭოს არ მიაჩნია სარწმუნოდ.\nაღნიშნულიდან გამომდინარე, საბჭოს დადასტურებულად მიაჩნია, მომჩივნის სამეწარმეო საქმიანობისთვის განკუთვნილი საქონლის სასაქონლო ზედნადების გარეშე ტრანსპორტირების ფაქტი და მიიჩნევს, რომ არ არსებობს მომჩივნის მოთხოვნის დაკმაყოფილების და სადავო საგადასახადო სამართალდარღვევის ოქმის გაუქმების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nზედნადების გარეშე ტრანსპორტირება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n28\n\nდოკუმენტის დათვალიერება\n\ninfohub@rs.ge",
    "title": "Document abf0218a-dc2e-4505-9e34-085b17017a26"
  }
}