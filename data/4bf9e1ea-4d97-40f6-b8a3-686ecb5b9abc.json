{
  "id": "4bf9e1ea-4d97-40f6-b8a3-686ecb5b9abc",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №19995/2/2023\n22 აგვისტო 2023\nდოკუმენტის #:\n19995/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n15 აგვისტო 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ით დასაბეგრი პირი, დღგ-ით დასაბეგრი ოპერაციები, დღგ-ის ჩათვლის უფლება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\n№19995/2/2023\n15 აგვისტო 2023\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს ----- (ს/ნ ----- ) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 21.07.2023 წელს განიხილა და მიიღო გადაწყვეტილება შპს „------“ 18.06.2023 წელს რეგისტრირებულ საჩივარზე (რეგისტრაციის №19995/2/2023).\n\n\nდავის საგანი: \nდღგ-ით დასაბეგრი ბრუნვის გაანგარიშება. გასაჩივრებული გადაწყვეტილება: \n1. აუდიტის დეპარტამენტის 21.12.2022 წლის №006-588 საგადასახადო მოთხოვნა; \n2. შემოსავლების სამსახურის 31.05.2023 წლის №11969 ბრძანება.\n\n\nდარიცხული თანხა: \n142 922 ლარი. \nმათ შორის: \nდღგ - 72 006 \nჯარიმა - 49 848 \nსაურავი - 21 068 \n\n\nფაქტების აღწერა/დარიცხვის საფუძვლები \nაუდიტის დეპარტამენტის 13.12.2022 წლის გასვლითი საგადასახადო შემოწმების აქტით შემოწმებულია მომჩივნის საქმიანობის 1.01.2019 წლიდან 1.04.2022 წლამდე პერიოდი. შემოწმების აქტიდან ირკვევა, რომ მომჩივანს შესამოწმებელ პერიოდში დეკლარირებული ჰქონდა დღგ-ის 18%-ით დასაბეგრი ბრუნვა - 11 080 962 ლარის ოდენობით.\nშემოწმების შედეგად, გადასახადის გადამხდელის მიერ წარდგენილი ბუღალტრული პროგრამის, საბანკო ამონაწერის, შემოსავლების სამსახურის გადასახადების ადმინისტრირების საინფორმაციო სისტემის მონაცემების და სატენდერო ხელშეკრულებების გათვალისწინებით, დადგინდა, რომ დღგ-ის 18%-ით დასაბეგრმა ბრუნვამ შეადგინა - 11 447 762 ლარი, დეკლარირებულზე 366 800 ლარით მეტი.\nსაგადასახადო კოდექსის 161-ე მუხლის 2021 წლამდე მოქმედი რედაქციის და საგადასახადო კოდექსის 158-ე და 159-ე მუხლების საფუძველზე გადასახადის გადამხდელს დაერიცხა დღგ და დაეკისრა საგადასახადო კოდექსის 275-ე მუხლის მე-2 ნაწილით განსაზღვრული ჯარიმა. \nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 21.12.2022 წლის №006-588 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 31.05.2023 წლის №11969 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 136-ე მუხლის მე-3 ნაწილზე, 61-ე მუხლის მე-3 ნაწილზე, მე-2 მუხლის მე-2 ნაწილზე, შესაბამის პერიოდში მოქმედი საგადასახადო კოდექსის 160-ე მუხლის „ა“ ქვეპუნქტზე, 161-ე მუხლის პირველ ნაწილზე, 179-ე მუხლის პირველ და მე-4 ნაწილებზე, 158-ე მუხლის პირველ ნაწილზე, 159-ე მუხლის პირველი ნაწილის „ა“ და „ბ“ ქვეპუნქტებზე, 163-ე მუხლის პირველ და მე-2 ნაწილებზე, 164-ე მუხლის პირველ ნაწილზე, 174- ე მუხლის პირველ, მე-2 და მე-3 ნაწილებზე, 175-ე მუხლის პირველი ნაწილის „ა“ ქვეპუნქტზე, 176-ე მუხლის პირველი ნაწილის „ა“ ქვეპუნქტზე, 179-ე მუხლზე, 43-ე მუხლის მე-4 ნაწილზე, „გადასახადების ადმინისტრირების შესახებ“ საქართველოს ფინანსთა მინისტრის 31.12.2010 წლის №996 ბრძანებით დამტკიცებული ინსტრუქციის 481 მუხლის პირველ პუნქტზე, 733 მუხლის პირველ, მე-2 და მე-3 პუნქტებზე და ყურადღებას ამახვილებს შემოწმებით დადგენილ გარემოებაზე და ყურადღებას ამახვილებს აუდიტის დეპარტამენტის მიერ მოწოდებულ ინფორმაციაზე, რომლითაც ირკვევა, რომ შემოწმებისას გაანალიზებულ იქნა ავანსის და გამნაშთავი ანგარიშ-ფაქტურების რეესტრი და შედეგები გადაგზავნილი იქნა გადასახადის გადამხდელთან, რომელმაც განმარტა, რომ მის მიერ დეკლარირებული მონაცემები სწორია, თუმცა არ მიუთითებია გაგზავნილ ცხრილში რაიმე შეცდომაზე. ამასთან, შემოსავლების სამსახური მიუთითებს, რომ დავის წარმოების პროცესში, მომჩივანის მიერ არ ყოფილა წარმოდგენილი რაიმე მტკიცებულება/დოკუმენტაცია, რაც შეცვლიდა საგადასახადო შემოწმებით დადგენილ გარემოებებს. ზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახური მიიჩნევს, რომ შემოწმების შედეგად განსაზღვრული საგადასახადო ვალდებულებები შესაბამისობაშია საგადასახადო კანონმდებლობის მოთხოვნებთან, საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nაქვს 100%-ით დოკუმენტურად დადასტურებული შემოსავლები, რასაც აუდიტორიც აღნიშნავს, რომელიც დაბეგრილია სრულად შესაბამის პერიოდებში, ვინაიდან კომპანია ეწევა სამშენებლო სამუშაოებს როგორც კერძო, ასევე სახელმწიფო ტენდერების შესაბამისად, აქვს ავანსად დასაბეგრი ოპერაციები, რომლებიც დაბეგრილია შესაბამის პერიოდში და განაშთულია პროექტის დასრულების შემდეგ, შესაბამისად, მცირდება დასაბეგრი ბაზა\n2020 წლის აპრილის პერიოდში, შპს ----- მიერ ჩარიცხულია 108 100 ლარი (დღგ-ის გარეშე 91 611 ლარი), რომელიც აუდიტორმა განიხილა როგორც ავანსად დასაბეგრი თანხა. რეალურად კი, დაბეგრილია 2020 წლის მარტის თვეში (ანგარიშ-ფაქტურა ეა-17 №-----), რა დროსაც დასრულდა ძირითადი სამუშაოები და 2020 წლის აპრილში ჩარიცხულია დარჩენილი დავალიანება 108 100 ლარი.\n2020 წლის ოქტომბრის პერიოდში - სსიპ ------- (ყოფ. -------), საგადასახადო ანგარიშ-ფაქტურა ეა-17 №------ თანხით 210 092,85 ლარი, დღგ - 28 008 ლარი, გაქვითულია 2020 წლის ივლისის თვეში ავანსად დაბეგრილი ავ-13 №-------  თანხით 431 648,85 ლარი, დღგ 65 844,74 ლარი, შესრულებული ნაწილი 155 601 ლარი დღგ-ის გარეშე, დღგ - 28 008 ლარი. \n2021 წლის აპრილის პერიოდში თბილისის -------- მართვის სააგენტო, საგადასახადო ანგარიშ-ფაქტურა ეა-72 №------ თანხით 110 690,55 ლარზე გაქვითულია 2020 წლის დეკემბერის ავ-13 №------ თანხით 300 000 ლარი, დღგ 45 762,71 ლარი, დაბეგრილი და აპრილში შესრულებული ნაწილი თანხით 41 173,83 დღგ-ის გარეშე, დღგ 7 411,29 ლარი.\n2021 წლის ივნისის პერიოდში დეკლარირებულია 225 567,71 ლარი დღგ-ის გარეშე, აქედან სერია ეა ანგარიშ-ფაქტურები - 853 850,82 ლარი დღგ-ის ჩათვლით (723 602 დღგ-ის გარეშე) განაშთულია შემდეგნაირად: შესრულდა სსიპ ------- შენობის მშენებლობა ღირებულებით - 552 553,09 ლარი დღგ-ის ჩათვლით ეა-72 №------, რომელიც ჩარიცხული იყო ავანსად პირველი ტრანში 2020 წლის ივლისში, საგადასახადო ანგარიშფაქტურა (ავ-13 №-------) თანხით 353 766,6 ლარი დღგ-ის ჩათვლით (დაბეგრილია შესაბამის პერიოდში) და მეორე ტრანში 2020 წლის დეკემბერში, საგადასახადო ანგარიშ-ფაქტურა (ავ-13 №-------) თანხით 235 844,4 ლარი (დაბეგრილია შესაბამის თვეში). ჯამში 589 611 ლარი დღგ-ის ჩათვლით, ვინაიდან დასრულების შემდეგ ექსპერტიზით დადასტურდა 552 553,09 ლარის სამუშაოები (ანგარიშ-ფაქტურა ეა72 №------), მოხდა 2020 წლის დეკემბრის ავ-13 №--------დაბეგრილი თანხის კორექტირება აკ №------ კორექტირების ანგარიშ-ფაქტურით 198 786,49 ლარზე (შემცირდა 37 057,91 ლარით) და შესაბამისად, მოხდა აღნიშნული თანხის უკან დაბრუნება, აუდიტორმა ავანსის კორექტირების ანგარიშ-ფაქტურა არ გაითვალისწინა შესაბამისად, არ უნდა დაიბეგროს. ასევე, შემცირებულია ეა-72 №-------, ეა-72 №-------, ეა-72 №------ დასაბეგრი საგადასახადო ანგარიშ-ფაქტურები ავ-13 №----- ავანსის ანგარიშფაქტურით.\n2021 წლის ივლისი თვეში დეკლარირებულია 159 276 ლარი დღგ-ის გარეშე, ეა ანგარიშ-ფაქტურები 187 384 ლარი დღგ-ის გარეშე, განაშთულია ავანსები პროპორციულად ანგარიშ-ფაქტურა ავ-13 №------, სულ შესამცირებელი დღგ-ის თანხა 5 059,34 ლარი.\nყველა შემცირება ასახულია შესაბამისი დეკლარაციის მე-4 გვერდზე, ასევე დეკლარაცია არ იძლევა შემცირების საშუალებას თუ დადასტურებული არ არის შემცირების მიზეზი, შეცდომა სრულად გამორიცხულია.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო: \nსაგადასახადო კოდექსის 161-ე მუხლის პირველი ნაწილის „ა.ბ.დ“ ქვეპუნქტის 1.01.2021 წლამდე მოქმედი რედაქციით, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა, რომლის დროსაც დასაბეგრი ოპერაციის განხორციელების დროდ ითვლება საქონლის მიწოდების ან მომსახურების გაწევის მომენტი, მაგრამ არაუგვიანეს მისაწოდებელი საქონლის/გასაწევი მომსახურების საკომპენსაციო თანხის/თანხის ნაწილის გადახდის მომენტისა, თუ თანხის გადახდა ხორციელდება საქონლის მიწოდებამდე/მომსახურების გაწევამდე, გარდა ამ ნაწილის „ა.ბ.ბ“ და „ა.ბ.გ“ ქვეპუნქტებით გათვალისწინებული შემთხვევებისა.\nსაგადასახადო კოდექსის 175-ე მუხლის პირველი ნაწილის თანახმად, საგადასახადო ანგარიშფაქტურა არის საქართველოს ფინანსთა მინისტრის მიერ დადგენილი ფორმის მკაცრი აღრიცხვის დოკუმენტი, გარდა ამ მუხლით დადგენილი გამონაკლისებისა, რომლის გამოწერისა და წარდგენის წესს განსაზღვრავს საქართველოს ფინანსთა მინისტრი.\nამავე მუხლის მე-2 ნაწილის თანახმად, დღგ-ის გადამხდელად რეგისტრირებული პირი უფლებამოსილია საგადასახადო ანგარიშ-ფაქტურა გამოწეროს და მიწოდებული/მისაწოდებელი საქონლის ან გაწეული/გასაწევი მომსახურების მიმღებს წარუდგინოს მხოლოდ დასაბეგრი ოპერაციის განხორციელების დროს. \nსაგადასახადო კოდექსის 159-ე მუხლის პირველი ნაწილის „ა“ და „ბ“ ქვეპუნქტების შესაბამისად, დღგ-ით დასაბეგრი ოპერაციებია:\nა) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება; \nბ) დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ მომსახურების გაწევა.\nსაგადასახადო კოდექსის 163-ე მუხლის მე-2 ნაწილის მიხედვით, თუ თანხა სრულად ან ნაწილობრივ ანაზღაურებულია საქონლის მიწოდებამდე/მომსახურების გაწევამდე, ანაზღაურებული თანხის შესაბამისი დღგ-ის გადახდა ხორციელდება ანაზღაურების თანხის გადახდის საანგარიშო პერიოდის მიხედვით, გარდა ამ მუხლის მე-5 და მე-9 ნაწილებით გათვალისწინებული შემთხვევებისა.\nსაგადასახადო კოდექსის 164-ე მუხლის პირველი ნაწილის თანახმად, თუ ამ მუხლით სხვა რამ არ არის გათვალისწინებული, დღგ-ით დასაბეგრი თანხა არის საქონლის მიწოდების/მომსახურების გაწევის სანაცვლოდ მიღებული/მისაღები ანაზღაურება დღგ-ის გარეშე, საქონლის/მომსახურების ფასთან პირდაპირ დაკავშირებული სუბსიდიის ჩათვლით. აღნიშნული დებულება გამოიყენება საქონლის/მომსახურების გაცვლის ოპერაციის (ბარტერული ოპერაციის) შემთხვევაშიც.\nშემოწმების შედეგად გამოვლინდა, რომ შემოწმებით გაანგარიშებული დღგ-ით დასაბეგრი ბრუნვა 366 800 ლარით აღემატება დეკლარირებულს.\nსაბჭო ყურადღებას ამახვილებს საქმის გარემოებებზე, მხარეთა არგუმენტაციაზე და მიიჩნევს, რომ სადავო საკითხი საჭიროებს დამატებით შესწავლას. ამ მიზნით მომჩივანს უნდა მიეცეს წინადადება ამ გადაწყვეტილების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები. ხოლო, აუდიტის დეპარტამენტს დაევალოს დამატებით შეისწავლოს სადავო საკითხი მომჩივნის მონაწილეობით და სათანადო საფუძველების არსებობის შემთხვევაში უზრუნველყოს მომჩივნის საგადასახადო ვალდებულებების კორექტირება (შემცირება).\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ; \n2. ნაწილობრივ გაუქმდეს შემოსავლების სამსახურის 31.05.2023 წლის №11969 ბრძანება; \n3. მომჩივანს მიეცეს წინადადება ამ გადაწყვეტილების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დამადასტურებელი მტკიცებულებები; \n4. აუდიტის დეპარტამენტს დაევალოს, დამატებით შეისწავლოს სადავო საკითხი მომჩივნის მონაწილეობით და სათანადო საფუძველების არსებობის შემთხვევაში უზრუნველყოს მომჩივნის საგადასახადო ვალდებულებების კორექტირება (შემცირება) და შედეგების ასახვა გადასახადის გადამხდელის პირადი აღრიცხვის ბარათზე; \n5. დანარჩენ ნაწილში საჩივარი არ დაკმაყოფილდეს; \n6. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაქონლის მიწოდება/მომსახურების გაწევა\nსაგადასახადო ანგარიშ-ფაქტურა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n32\n\nდოკუმენტის დათვალიერება\n\ninfohub@rs.ge",
    "title": "Document 4bf9e1ea-4d97-40f6-b8a3-686ecb5b9abc"
  }
}