{
  "id": "bf8bd299-5f1c-4649-a672-6d77742f8694",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20835/2/2023\n27 ნოემბერი 2023\nდოკუმენტის #:\n20835/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n22 ნოემბერი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n №20835/2/2023\n22 .11. 2023\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „-----------ი“ (ს/ნ ---------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 17.11.2023 წელს განიხილა და მიიღო გადაწყვეტილება შპს „---------ის“ 14.09.2023 წელს რეგისტრირებულ საჩივარზე (რეგისტრაციის №20835/2/2023). \n\n\nდავის საგანი: \n1. დღგ-ის თანხების შემცირება;\n2. გაცემული ხელფასის და მომსახურების ანაზღაურების თანხების დაბეგვრა გადახდის წყაროსთან;\n3. დაკისრებული სანქციებისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე.\n\n\nგასაჩივრებული გადაწყვეტილება: \n1. აუდიტის დეპარტამენტის 2023 წლის 5 ივნისის №007-130 საგადასახადო მოთხოვნა;\n2. შემოსავლების სამსახურის 2023 წლის 8 აგვისტოს №19369 ბრძანება.\n\n\nდარიცხული თანხა: 457 017 ლარი. \nმათ შორის:\nგადასახადი - 269 726\nმოგების გადასახადი - 210 176\nსაშემოსავლო გადასახადი - 59 550\nჯარიმა - 134 863\nსაურავი - 52 428 \n\n\nპროცედურული გარემოებები \nსაწარმოს საქმიანობაა ავარიული შენობა-ნაგებობების გამაგრება-აღდგენა-გაძლიერების სამუშაოების შესრულება. კომპანია გადასახადის გადამხდელად რეგისტრირებულია 2021 წლის 6 აპრილს, ამავე თარიღიდან არის დღგ-ის გადამხდელი.\nშემოსავლების სამსახურის აუდიტის დეპარტამენტის 2023 წლის 27 თებერვლის №3708 ბრძანების საფუძველზე ჩატარდა საწარმოს საქმიანობის კამერალური საგადასახადო შემოწმება. შესამოწმებელი პერიოდი განისაზღვრა 2021 წლის 6 აპრილიდან 2023 წლის 27 თებერვლამდე. შემოწმების შედეგები აისახა 2023 წლის 31 მაისის საგადასახადო შემოწმების აქტში, რომლის საფუძველზე გამოიცა აუდიტის დეპარტამენტის 2023 წლის 5 ივნისის №12418 ბრძანება და №007-130 საგადასახადო მოთხოვნა. მომჩივანს დამატებით გადასახდელად განესაზღვრა 457 017 ლარი. \nაღნიშნული საგადასახადო მოთხოვნა 2023 წლის 26 ივნისს გასაჩივრდა შემოსავლების სამსახურში, რომელმაც 2023 წლის 8 აგვისტოს №19369 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nსადავო საკითხები: \n1. დღგ-ის თანხების შემცირება\nფაქტების აღწერა\nსაგადასახადო შემოწმების აქტით ამ ნაწილში დარიცხვა არ არის განხორციელებული.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური ყურადღებას ამახვილებს აუდიტის დეპარტამენტის მიერ წარდგენილ ინფორმაციაზე, რომლის მიხედვით დგინდება, რომ საგადასახადო შემოწმებით აღნიშნულ ნაწილში სხვაობა არ არის გამოვლენილი და დარიცხვა არ არის განხორციელებული. ასევე, აღნიშნული საკითხები შემოწმების პროცესში გავლილი იყო გადასახადის გადამხდელთან. \nზემოაღნიშნულიდან გამომდინარე, შემოსავლების სამსახურმა მიიჩნია, რომ გადასახადის გადამხდელის საჩივარი პირველ და მე-2 სადავო საკითხთან დაკავშირებით დაუსაბუთებელია და არ უნდა დაკმაყოფილდეს. \n\n\nმომჩივნის არგუმენტაცია \nმიუხედავად იმისა, რომ კომპანიას გადასახადების ნაწილი არ ჰქონდა სრულად დეკლარირებული, არის საკითხები, რაც საჭიროებს შემმოწმებლების მხრიდან ხელახალ შესწავლას და დარიცხული გადასახადისა და სანქციის თანხების გადაანგარიშებას.\nიქიდან გამომდინარე, რომ კომპანიას გარკვეული პერიოდის განმავლობაში არ ჰყავდა ბუღალტერი, საწარმოს მხრიდან არ იყო დეკლარირებული რეალიზაციების ნაწილი, თუმცა ამის მიუხედავად თანხების დარიცხვა მომხდარია არასწორად. საჭიროა შემმოწმებლებმა მომჩივანთან ერთად ხელახლა გაიარონ რეალიზაციები და ჩასათვლელი დღგ-ის თანხები და მოახდინონ გამოვლენილი ხარვეზების შესაბამისად გადასახადისა და სანქციის თანხების გადაანგარიშება.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nაუდიტის დეპარტამენტის ინფორმაციით, საგადასახადო შემოწმებით აღნიშნულ ნაწილში სხვაობა არ არის გამოვლენილი და დარიცხვა არ განხორციელებულა. საკითხი შემოწმების პროცესში გავლილი იყო გადასახადის გადამხდელთან. შესაბამისად, გაუგებარია რას ასაჩივრებს მომჩივანი. \nზემოაღნიშნულიდან გამომდინარე, საბჭომ მიიჩნია, რომ გადასახადის გადამხდელის მოთხოვნა დავის საგნის ამ ნაწილში დაუსაბუთებელია და არ არსებობს მისი დაკმაყოფილების საფუძველი.\n\n\n2. გაცემული ხელფასის და მომსახურების ანაზღაურების თანხების დაბეგვრა გადახდის წყაროსთან \nფაქტების აღწერა\nსაგადასახადო შემოწმების აქტით ამ ნაწილში დარიცხვა არ არის განხორციელებული. \n\n\nშემოსავლების სამსახურის გადაწყვეტილების შინაარსი \nმითითებულია პირველი დავის საგნის ნაწილში.\n\n\nმომჩივნის არგუმენტაცია \nმიუხედავად დარიცხული თანხებისა, საწარმოს ფიზიკური პირებისგან შეძენილი ჰქონდა საშენი მასალა (რომელსაც ყიდულობდა საბაზრო ღირებულებასთან შედარებით იაფად), რომელზეც არ გამოურთმევია პირადი ინფორმაცია, რომ შეექმნა შესყიდვის აქტი. მომჩივანი ითხოვს შეუმცირდეს დარიცხული საჯარიმო სანქციის თანხები. კომპანიისთვის დიდი მნიშვნელობა აქვს დარიცხული ჯარიმების ოდენობის შემცირებას. მნიშვნელოვანია იყოს ქმედუნარიანი კომპანია და იფუნქციონიროს, რათა შეძლონ დაშვებული შეცდომების გასწორება. დაშვებული შეცდომები არის იმ დროისთვის გაუაზრებელი, არ იცოდნენ რა შედეგები მოყვებოდა, რამაც დააყენა დიდი დილემის წინაშე. მიუხედავად იმისა რომ აღიარებენ, მათი ვარაუდით, მომსახურების ანაზღაურების ნაწილში გამოყენებული მიდგომები არ შეესაბამება შემოსავლების სამსახურში დამკვიდრებულ პრაქტიკას, ასევე ამ განაცემებთან დაკავშირებულ იმ პრაქტიკას, რომელიც დამკვიდრებულია შემოსავლების სამსახურსა და ფინანსთა სამინსიტროში დავების განხილვისას. ამიტომ მიაჩნიათ, რომ საჭიროა შემმოწმებლებმა მათთან ერთად მოახდინონ გაცემული ხელფასისა და მომსახურების ანაზღაურების ნაწილში დაკავებული გადასახადის ხელახალი შესწავლა და განახორციელონ გამოვლენილი ხარვეზების შესაბამისად გადასახადისა და სანქციის თანხების გადაანგარიშება.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო: \nაუდიტის დეპარტამენტის ინფორმაციით, საგადასახადო შემოწმებით აღნიშნულ ნაწილში სხვაობა არ არის გამოვლენილი და დარიცხვა არ განხორციელებულა. საკითხი შემოწმების პროცესში გავლილი იყო გადასახადის გადამხდელთან. შესაბამისად, გაუგებარია მომჩივნის მოთხოვნის შინაარსი.\nზემოაღნიშნულიდან გამომდინარე, საბჭომ მიიჩნია, რომ არ არსებობს ამ ნაწილში საჩივრის დაკმაყოფილების საფუძველი.\n\n\n3. დაკისრებული სანქციებისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე\nფაქტების აღწერა\nშემოწმების აქტის მიხედვით, შესამოწმებელ პერიოდში გადასახადის გადამხდელი სამშენებლო/სარეაბილიტაციო სამუშაოებს უსრულებს როგორც ქვეკონტრაქტორი შპს „----------ს“ (ს/ნ ---------------)  და შპს „-----------ას“ (ს/ნ ---------------) , რომელებიც სახელმწიფო შესყიდვების სააგენტოს ვებგვერდზე გამოცხადებულ ელექტრონულ ტენდერებში გამარჯვების საფუძველზე ასრულებენ სამუშაოებს. შემოწმების პროცესში მომჩივანმა წარადგინა ბუღალტრული პროგრამა ორისი, ბანკის ცნობები და ამონაწერები და მოთხოვნილი დოკუმენტაცია. კომპანიას 2022 წლის აპრილის თვის შემდგომ პერიოდში ეკონომიკური საქმიანობის განხორციელება არ უფიქსირდება. გადასახადის გადამხდელის მიერ წარდგენილი ბუღალტრული პროგრამისა და პირველადი დოკუმენტაციის ანალიზის შედეგად გამოვლინდა შემდეგი ფაქტობრივი გარემოება: საწარმოს შესამოწმებელი პერიოდის ბოლოსთვის უფიქსირდება ნაღდი ფულის ნაშთი 1 131 450 ლარის ოდენობით, რაზეც წარადგინა ახსნა-განმარტება, რომ აღნიშნული ფულის ნაშთი გაცემულია დივიდენდის სახით 2022 წლის აპრილის თვეში. თუმცა, აღნიშნულ განაცემთან მიმართებაში არ არის შესრულებული საგადასახადო ვალდებულებები. საგადასახადო კოდექსის 97-ე, 981 და 130-ე მუხლების გათვალისწინებით, გადასახადის გადამხდელის მიერ 2022 წლის აპრილის თვეში გაცემული დივიდენდი (1 131 450 ლარი) დაიბეგრა მოგების და საშემოსავლო გადასახადებით. მომჩივანს ასევე დაეკისრა ჯარიმა საგადასახადო კოდექსის 275-ე მუხლის საფუძველზე.\nაუდიტის დეპარტამენტის 2023 წლის 5 ივნისის №007-130 საგადასახადო მოთხოვნის შესაბამისად, საწარმოს დამატებით გადასახდელად განესაზღვრა 457 017 ლარი. მათ შორის, გადასახადი - 269 726 ლარი, ჯარიმა - 134 863 ლარი და საურავი - 52 428 ლარი.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 43-ე, 269-ე, 270-ე, 272-ე, 275-ე მუხლებზე და ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები. ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად შეფარდებული სანქციების მიმართ შემოსავლების სამსახურს მიზანშეწონილად არ მიაჩნია საგადასახადო კოდექსის 269-ე მუხლის მე-7 ნაწილის გამოყენება.\n\n\nმომჩივნის არგუმენტაცია \nბუღალტრულ პროგრამაში არსებული ნაშთი - 1 131 450 ლარი, რომელიც გადასახადის გადამხდელის მიერ წარდგენილ ახსნა-განმარტებაში ჩათვალეს დივიდენდად გაცემულად, იყო კერძო პირებისგან განხორციელებულ შესყიდვებზე გადახდები, რომლებზეც ვერ შეძლეს დოკუმენტის წარდგენა. მოცემული მიზეზით დაგროვდა სალაროში ნაღდი ფულის ნაშთი. შემოსავლების სამსახურს დაუდასტურეს და აღიარეს აღნიშნული დავალიანება. საწარმოს მხრიდან ადგილი არ ჰქონია მიზანმიმართულად გადასახადებისგან თავის არიდებას, რის გამოც ითხოვს შეუმცირდეს სანქციის თანხა საგადასახადო კოდექსის 269-ე მუხლის მე-7 ნაწილის საფუძველზე.\nრაც შეეხება სხვა ჯარიმებს, რაიმე სახის გადაცდენები კომპანიას არ ჰქონია, გარდა ზემოაღნიშნულისა. აღნიშნულ დარღვევას ძალიან განიცდიან და ითხოვენ შეუმცირდეთ დარიცხული ჯარიმები, რაც მომავალში არსებობისა და ფუნქციონირებისთვის უმნიშვნელოვანესია, გადამწყვეტიც კი.\nგაუგებარია რისთვის დაერიცხათ, ვინაიდან ანალოგიურ შემთხვევებში წარსულში შემოსავლების სამსახური არ იყენებდა მსგავს სანქციებს. მიაჩნიათ, რომ ყველასთვის ამ მძიმე პერიოდში ბიზნესის დაჯარიმება იგივე საფუძვლით (რაც ადრე არ ჯარიმდებოდა) არ უნდა ხდებოდეს. ყოველივე აღნიშნულიდან გამომდინარე, ითხოვს შეუმცირდეს დარიცხული თანხები.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nდარიცხვის შინაარსიდან გამომდინარე, საბჭოს მიაჩნია, რომ განსახილველ შემთხვევაში საქმის ფაქტობრივი და სამართლებრივი გარემოებები არ იძლევა იმ ვარაუდის საფუძველს, რომ გადასახადის გადამხდელი კეთილსინდისიერად შეცდა, ან არ იყო მისთვის ცნობილი ისეთი გარემოება, რამაც მისი პასუხისმგებლობა გამოიწვია. მომჩივანი ვერ ამტკიცებს, რომ ჩადენილი სამართალდარღვევა გამოწვეულია არა მისი დაუდევრობით, არამედ საქმიანობისათვის დამახასიათებელი თანმდევი გულისხმიერების მიუხედავად.\nსაბჭო განმარტავს, რომ გადასახადის გადამხდელის კეთილსინდისიერება უკავშირდება პირის სუბიექტურ დამოკიდებულებას მის მიერ ჩადენილი ქმედებისადმი. პირის დაუდევარი ქმედება არ შეიძლება გახდეს საგადასახადო პასუხისმგებლობისგან გათავისუფლების საფუძველი. შესაბამისად, მოცემულ შემთხვევაში არ არსებობს საგადასახადო კოდექსის 269-ე მუხლის მე-7 ნაწილის საფუძველზე, მომჩივნის სანქციებისგან გათავისუფლების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n9\n\nდოკუმენტის დათვალიერება\n\ninfohub@rs.ge",
    "title": "Document bf8bd299-5f1c-4649-a672-6d77742f8694"
  }
}