{
  "id": "489646fb-99fd-4392-8e55-d9deae071481",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 18017\n26 ივლისი 2023\nდოკუმენტის #:\n18017\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n25 ივლისი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nსაჩივრის თაობაზე\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nსაქონლის წარდგენის/ზოგადი დეკლარირების/საქონლის დეკლარირების ვადის ან სატრანსპორტო საშუალების გამოცხადების ვადის დარღვევა\nჩამოტვირთვა\nგაზიარება\nN 18017\n25 ივლისი 2023\n\n\nბ რ ძ ა ნ ე ბ ა\n\n\n\n\n---------- (პ/ნ -------) \n(მის.: ----------) \n2023 წლის 28 ივნისის საჩივრის თაობაზე\n\n\n\n\nშემოსავლების სამსახურმა დავების განხილვის საბჭოს 2023 წლის 21 ივლისის სხდომაზე (ოქმი №77) განიხილა -------- (პ/ნ -------) №110327/21-11 საჩივარი, რომელიც ეხება შემოსავლების სამსახურის საბაჟო დეპარტამენტის 2023 წლის 15 ივნისის №EL213247 საბაჟო სამართალდარღვევის ოქმს, საქონლის საბაჟო ღირებულებას, იმპორტის გადასახდელს და მომსახურების საფასურს.\n\n\nმომჩივნის არგუმენტაცია: \nსაჩივრის ავტორი სადავო საბაჟო სამართალდარღვევის ოქმში დაფიქსირებულ სამართალდარღვევის ფაქტთან დაკავშირებით განმარტავს, ჩამოვიდა ძირითადი ნივთი და ამასთან ნივთი, რომელიც საჩუქარია. ორი თვის წინ მისი ამანათი №74100308271822, რომელიც საიტზე იყიდება 233 დოლარად, დააკავეს საბაჟოზე. ყველა დოკუმენტაცია, საიტის ბმულის ჩათვლით გადაუგზავნა საბაჟოს წარმომადგენელს. თუ ინფორმაცია დროულად არ მიეწოდა საბაჟოს, ეს ფოსტის ბრალია და არა მისი. რამდენიმე დღის შემდეგ აიძულეს გადაეხადა 50 ლარი. ასევე დაურეკეს და განუმარტეს, რომ უნდა გადაეხადა ჯარიმა. საბაჟოს ექსპერტების შეფასებაც არასწორად მიაჩნია. \nაღნიშნულზე მითითებით, ითხოვს სადავო საბაჟო სამართალდარღვევის ოქმით დაკისრებული ჯარიმისა და იმპორტის გადასახდელის გაუქმებას, მომსახურების საფასურების დაბრუნებას, მორალური და მატერიალური ზიანის სახით 3000 ლარის ანაზღაურებას და ამანათის საფოსტო სერვისში დაბრუნებას მიწოდებისთვის.\n\n\nფაქტობრივი გარემოებები: \nსაქმის მასალებითა და საბაჟო დეპარტამენტიდან წარმოდგენილი ინფორმაციის მიხედვით, ირკვევა, რომ 2023 წლის 3 აპრილს შპს „-------“ (ს/ნ -------) მიერ განხორციელდა საქართველოს საბაჟო ტერიტორიაზე ------- სახელზე დამისამართებული, ელექტრონული შესყიდვის გზით შეძენილი №74100308271822, №73198857338624, №78668059764376 საფოსტო გზავნილების ზოგადი დეკლარირება, ღირებულებით 7,26 აშშ დოლარი, 69 აშშ დოლარი და 6 აშშ დოლარი. \nგამომდინარე იქიდან, რომ ------- კუთვნილი საფოსტო გზავნილები დეკლარირებული იყო 82,26 აშშ დოლარად, ზოგადი დეკლარირებისას აღნიშნული გზავნილები მოხვდა დეკლარირებას დაუქვემდებარებელ ამანათთა ნუსხაში და უფლებამოსილი მებაჟე-ოფიცრის მიერ შეჩერდა ღირებულების გადამოწმების მიზნით. \n№73198857338624 და №78668059764376 საფოსტო გზავნილებზე მიმღების მიერ წარდგენილი იქნა შესყიდვის დოკუმენტები, ღირებულებით 480 და 46 ჩინურ იუანი (ჯამურად 195.55 ეკვივალენტი ლარში), ხოლო №74100308271822 (დეკლარირებული 7,26 აშშ დოლარად) საფოსტო გზავნილში მოთავსებულ საქონელზე, -------- 2023 წლის 8 მაისის №79074/21-11 წერილით განაცხადა, რომ მისი ღირებულება შეადგენდა 1 650 ჩინურ იუანს (238 აშშ დოლარი), თუმცა არ წარმოუდგენია შესაბამისის ღირებულების დამადასტურებელი დოკუმენტი. №74100308271822 საფოსტო გზავნილში მოთავსებულ საქონელზე, საბაჟო ღირებულების განსაზღვრის მიზნით -------- 2023 წლის 19 მაისის №85447/21-11 განცხადებით მოითხოვა ექსპერტიზა.\nსაბაჟო ღირებულებისა და საქონლის კლასიფიკაციის სამმართველოს 2023 წლის 23 მაისის №004658/2023 ექსპერტიზის დასკვნის თანახმად, №74100308271822 საფოსტო გზავნილში მოთავსებული საქონლის - Delta Electronic Inverter A600 ღირებულება განისაზღვრა 660.43 აშშ დოლარით. \nვინაიდან კანონმდებლობით დადგენილ ვადაში ------- მიერ არ მომხდარა საქონლის დეკლარირება, საქართველოს საბაჟო კოდექსის 165-ე მუხლით გათვალისწინებული სამართალდარღვევისთვის გაფორმების ეკონომიკური ზონა „-------“ უფლებამოსილი პირის მიერ 2023 წლის 15 ივნისს შედგენილი №EL213247 საბაჟო სამართალდარღვევის ოქმით ------- სანქციის სახით შეეფარდა ჯარიმა 1 000 ლარის ოდენობით. \n№74100308271822, №73198857338624, №78668059764376 საფოსტო გზავნილებზე დეკლარაცია დარეგისტრირებული არ არის და ისინი განთავსებულია საბაჟო კონტროლის ზონაში.\n\n\nშემოსავლების სამსახურმა მიიჩნია, რომ საჩივარი ზიანის ანაზღაურების მოთხოვნის ნაწილში უნდა დარჩეს განუხილველი შემდეგ გარემოებათა გამო: \nსაქართველოს საგადასახადო კოდექსის 301-ე მუხლის „ბ“ ქვეპუნქტის თანახმად დავის განმხილველი ორგანო საჩივარს არ განიხილავს, თუ მოთხოვნის საგანი სცილდება დავის განმხილველი ორგანოს განსჯად საკითხებს. \nვინაიდან ზიანის ანაზღაურების ნაწილში მომჩივნის მოთხოვნა სცილდება დავის განმხილველი ორგანოს განსჯად საკითხებს, სახეზეა საქართველოს საგადასახადო კოდექსის 301-ე მუხლის „ბ“ ქვეპუნქტით გათვალისწინებული საჩივრის (განცხადების) განხილვაზე უარის თქმის საფუძველი. \nამდენად საჩივარი ზიანის ანაზღაურების ნაწილში საქართველოს საგადასახადო კოდექსის 301-ე მუხლის ,,ბ” პუნქტის საფუძველზე დატოვებული უნდა იქნას განუხილველად.\n\n\nშემოსავლების სამსახურმა მიიჩნია, რომ დანარჩენ ნაწილში მომჩივნის მოთხოვნა არ უნდა დაკმაყოფილდეს შემდეგ გარემოებათა გამო: \nსაქართველოს საგადასახადო კოდექსის 302-ე მუხლის მე-6 ნაწილის შესაბამისად, დავის განმხილველ ორგანოებს უფლება აქვთ, საჩივარი განიხილონ დისტანციურად, ტექნიკურ საშუალებათა გამოყენებით. მათ ასევე უფლება აქვთ, საჩივარი განიხილონ მომჩივნის დაუსწრებლად, თუ საქმეში არსებული მასალებიდან სრულად დგინდება დავის საგანთან დაკავშირებული ფაქტობრივი გარემოებები. \nსაქართველოს საბაჟო კოდექსის მე-5 მუხლის მიხედვით, საბაჟო ორგანო ახორციელებს საბაჟო ზედამხედველობას, საბაჟო კონტროლს და საბაჟო ფორმალობებს. \nსაბაჟო ფორმალობა არის დაინტერესებული პირის ან/და საბაჟო ორგანოს მიერ საქართველოს საბაჟო კანონმდებლობის შესასრულებლად განსახორციელებელი სავალდებულო ქმედება.\nსაქართველოს საბაჟო კოდექსის 32-ე მუხლის მე-2 ნაწილით დადგენილია, რომ პირს შეიძლება დაეკისროს მომსახურების საფასურის გადახდის ან გაწეული ხარჯის ანაზღაურების ვალდებულება საბაჟო ორგანოს მიერ მომსახურების გაწევისას, კერძოდ, იმ შემთხვევაში, როდესაც: \nგ) ხორციელდება საქონლის გამოკვლევა/ექსპერტიზა საბაჟო დეკლარაციის შემოწმების მიზნით ან საქონლის განადგურება, თუ გაწეულია სხვა დანახარჯები, გარდა საბაჟო ორგანოს კომპეტენციისთვის მიკუთვნებულ საქმიანობასთან დაკავშირებული ხარჯებისა; \nე) საბაჟო ორგანოს მიერ საბაჟო ფორმალობების განხორციელებისას გაიწევა საქართველოს მთავრობის დადგენილებით განსაზღვრული სხვა სახის მომსახურება. \nამავე მუხლის მე-3 ნაწილის მიხედვით, მომსახურების საფასურის განაკვეთი და გადახდის წესი განისაზღვრება საქართველოს მთავრობის დადგენილებით.\nსაქართველოს საბაჟო კოდექსის 37-ე მუხლის მე-2 ნაწილი ადგენს, რომ საქონლის დეკლარირებისას საქონლის საბაჟო ღირებულებას განსაზღვრავს დეკლარანტი, ხოლო დეკლარანტის მიერ განსაზღვრული საქონლის საბაჟო ღირებულების სისწორეს აკონტროლებს საბაჟო ორგანო. \nამავე კოდექსის 43-ე მუხლის მიხედვით, სარეზერვო მეთოდით განსაზღვრული საქონლის საბაჟო ღირებულება შეძლებისდაგვარად მაქსიმალურად უნდა ეფუძნებოდეს ადრე განსაზღვრულ საქონლის საბაჟო ღირებულებას. საქონლის საბაჟო ღირებულების სარეზერვო მეთოდით განსაზღვრის სისწორის კონტროლის დროს გამოსაყენებელი ფასი კი შეიძლება შეიცავდეს ინფორმაციის ღია წყაროებიდან და პრაქტიკის განზოგადებიდან მიღებულ მონაცემებს, რომლებიც საინფორმაციო ხასიათისაა და გამოიყენება მხოლოდ საქონლის საბაჟო ღირებულების სარეზერვო მეთოდით განსაზღვრის სისწორის დადგენის მიზნით. \n„საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების შესახებ“ საქართველოს ფინანსთა მინისტრის 2019 წლის 29 აგვისტოს №257 ბრძანებით დამტკიცებული „საქონლის საბაჟო პროცედურაში ან რეექსპორტში დეკლარირებისა და გაფორმების შესახებ ინსტრუქციის“ (დანართი №8) მე-2 მუხლის მე-9 პუნქტის თანახმად, ელექტრონული შესყიდვის გზით შეძენილ საქონელზე დეკლარირება ხორციელდება ზოგადი დეკლარირებიდან არა უგვიანეს 30 კალენდარული დღისა. \nსაქართველოს საბაჟო კოდექსის 163-ე მუხლის პირველი ნაწილის შესაბამისად, საბაჟო სამართალდარღვევა არის პირის მართლსაწინააღმდეგო ქმედება (მოქმედება ან უმოქმედობა), რომლის ჩადენისთვისაც ამ კოდექსით გათვალისწინებულია პასუხისმგებლობა. \nამავე კოდექსის 165-ე მუხლის მიხედვით კი, საქონლის წარდგენის/ზოგადი დეკლარირების/საქონლის დეკლარირების ვადის ან სატრანსპორტო საშუალების გამოცხადების ვადის დარღვევა იწვევს დაჯარიმებას ყოველ დაგვიანებულ სრულ/არასრულ დღეზე 50 ლარის ოდენობით, მაგრამ არაუმეტეს 1 000 ლარისა.\nდადგენილია, რომ 2023 წლის 3 აპრილს განხორციელდა მომჩივნის სახელზე დამისამართებული, ელექტრონული შესყიდვის გზით შეძენილი №74100308271822, №73198857338624, №78668059764376 საფოსტო გზავნილების ზოგადი დეკლარირება, ღირებულებით 7,26 აშშ დოლარი, 69 აშშ დოლარი და 6 აშშ დოლარი. შესაბამისად, აღნიშნული გზავნილები მოხვდა დეკლარირებას დაუქვემდებარებელ ამანათთა ნუსხაში.\nდადგენილია ასევე, რომ ღირებულების გადამოწმების მიზნით შეჩერებულ №73198857338624 და №78668059764376 საფოსტო გზავნილებზე მომჩივნის მიერ წარდგენილი შესყიდვის დოკუმენტებით, საქონლის საბაჟო ღირებულება იყო 480 და 46 ჩინურ იუანი (ჯამურად 195.55 ექვივალენტი ლარში), ხოლო №74100308271822 (დეკლარირებული 7,26 აშშ დოლარად) საფოსტო გზავნილში მოთავსებულ საქონელზე, მომჩივნის განმარტებით, საქონლის ღირებულება შეადგენდა 1 650 ჩინურ იუანს (238 აშშ დოლარი), თუმცა არ წარმოუდგენია ღირებულების დამადასტურებელი დოკუმენტი და საბაჟო ღირებულების განსაზღვრის მიზნით №85447/21-11 19.05.2023 განცხადებით მოითხოვა ექსპერტიზა. №004658/2023 ექსპერტიზის დასკვნით №74100308271822 საფოსტო გზავნილში მოთავსებული საქონლის - Delta Electronic Inverter A600 ღირებულება განისაზღვრა 660.43 აშშ დოლარით.\nდადგენილია ასევე, რომ კანონმდებლობით დადგენილ ვადაში მომჩივნის მიერ არ მომხდარა საქონლის დეკლარირება, რაც არის პირის მართლსაწინააღმდეგო ქმედებას (მოქმედება ან უმოქმედობა), რომლის ჩადენისთვისაც საქართველოს საბაჟო კოდექსით (165-ე მუხლი) გათვალისწინებულია პასუხისმგებლობა. ამდენად, სადავო საბაჟო სამართალდარღვევის ოქმით საქართველოს საბაჟო კოდექსის 165-ე მუხლის შესაბამისად დაჯარიმება მართლზომიერია. \nზემოაღნიშნული სამართლებრივი ნორმებისა და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ სადავო ადმინისტრაციული აქტი და განხორციელებული საბაჟო ფორმალობები შეესაბამება საქართველოს კანონმდებლობით გათვალისწინებულ მოთხოვნებს და არ არსებობს საჩივრის დაკმაყოფილების საფუძველი.\n\n\nსაქართველოს საგადასახადო კოდექსის 301-ე და 304-ე მუხლების საფუძველზე, \n\n\nვ ბ რ ძ ა ნ ე ბ: \n\n\n1. -------- (პ/ნ --------) საჩივარი ზიანის ანაზღაურების ნაწილში დარჩეს განუხილველი; \n2. დანარჩენ ნაწილში საჩივარი არ დაკმაყოფილდეს; \n3. ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვახტანგ გორგასლის ქ. №16) ან ქუთაისის საქალაქო სასამართლოში (მის.: ქ. ქუთაისი, ვიქტორ კუპრაძის ქ. №11), საქართველოს საგადასახადო კოდექსის XIV კარით დადგენილი წესით, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n22\n\nდოკუმენტის დათვალიერება\n\ninfohub@rs.ge",
    "title": "Document 489646fb-99fd-4392-8e55-d9deae071481"
  }
}