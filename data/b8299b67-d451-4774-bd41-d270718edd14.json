{
  "id": "b8299b67-d451-4774-bd41-d270718edd14",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21677/2/2023\n23 აპრილი 2024\nდოკუმენტის #:\n21677/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n19 აპრილი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, უსასყიდლოდ საქონლის მიწოდება/მომსახურების გაწევა ან/და ფულადი სახსრების გადაცემა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, დღგ-ით დასაბეგრი ოპერაციები, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№21677/2/2023\n19 აპრილი 2024\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, მ15.02.2024 წელს განიხილა და მიიღო გადაწყვეტილება შპს „----------“-ის 21.12.2023 წელს რეგისტრირებულ საჩივარზე (რეგისტრაციის №21677/2/2023).\n\n\nდავის საგანი:\nსაქონლის მოძრაობის ანალიზით გამოვლენილი რეალიზაციიდან მიღებული შემოსავლის დაბეგვრა.\n\n\nგასაჩივრებული გადაწყვეტილება:\n1. აუდიტის დეპარტამენტის 6.10.2023 წლის №136-7 საგადასახადო მოთხოვნა;\n2. შემოსავლების სამსახურის 4.12.2023 წლის №30150 ბრძანება.\n\n\nდარიცხული თანხა: 172 497,62 ლარი.\nმათ შორის:\nგადასახადი - 110 424\nდღგ - 19 040\nსაშემოსავლო გადასახადი - 91 384\nჯარიმა - 52 566\nსაურავი - 9 507,62\n\n\nფაქტების აღწერა/დარიცხვის საფუძვლები\nაუდიტის დეპარტამენტის 29.09.2023 წლის კამერალური საგადასახადო შემოწმების აქტით შემოწმებულია 1.01.2020 წლიდან 1.06.2023 წლამდე პერიოდი (ინვენტარიზაციის მიზნებისთვის 20.06.2023 წლამდე პერიოდი). შემოწმების აქტიდან ირკვევა, რომ:\nგადასახადის გადამხდელი არ აწარმოებს ბუღალტრულ აღრიცხვას, ვერ ხდება კონტროლი სასაქონლო-მატერიალური მარაგების მოძრაობაზე და არ ხორციელდება საქონლის საგადასახადო კოდექსით დადგენილი წესით ჩამოწერები. შემოწმებისთვის წარმოდგენილია სასაქონლო-მატერიალური მარაგების საწყისი და საბოლოო ნაშთები პერიოდების მიხედვით. გადასახადის გადამხდელთან აუდიტის დეპარტამენტის 20.06.2023 წლის №14118 ბრძანებით ჩატარდა სმფ-ების ინვენტარიზაცია. საგადასახადო მონიტორინგის დეპარტამენტის 7.07.2023 წლის №---------- მოხსენებითი ბარათით წარმოდგენილია ფაქტობრივად აღწერილი სმფ-ების ნაშთი საბაზრო ღირებულებით და დავალებულია შედეგების გამოყვანა. საგადასახადო მონიტორინგის დეპარტამენტის მიერ მოწოდებული სმფ-ების ფაქტიურ ნაშთსა და გადასახადის გადამხდელის მიერ წარდგენილ ინფორმაციას შორის სხვაობა არ გამოვლინდა. მიუხედავად ზემოაღნიშნულისა, საქონლის მოძრაობის ანალიზით დადგინდა, რომ შესამოწმებელ პერიოდში რეალიზებული პროდუქციიდან მიღებული შემოსავალი გადასახადის გადამხდელს სრულად არ აქვს დეკლარირებული გადამხდელს, შესაბამისად დეკლარირებული ბრუნვის პროპორციულად გაიზარდა დღგ-ის ბრუნვები პერიოდების მიხედვით. კომპანიას დაერიცხა როგორც დღგ და ასევე ჯარიმა საგადასახადო კოდექსის 275-ე მუხლის შესაბამისად. აღნიშნული საკითხი გათვალისწინებულია საშემოსავლო გადასახადის გაანგარიშებისას. შემოწმების პროცესში მომზადდა ფულადი სახსრების მოძრაობის ამსახველი ცხრილი, შესამოწმებელ პერიოდზე და დადგინდა ფულის ნაშთი. აღნიშნული თანხა შემოწმების მიერ ჩაითვალა ანგარიშვალდებულ პირზე (---------- პ/ნ ----------) გაცემულ ხელფასად და დაექვემდებარა შესაბამის საანგარიშო პერიოდებზე საშემოსავლო გადასახადით დაბეგვრას, გადასახადის გადამხდელს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლის მე-2 ნაწილით.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 6.10.2023 წლის №136-7 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 4.12.2023 წლის №30150 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-2 და მე-6 ნაწილებზე, 136-ე მუხლის მე-3 ნაწილზე, 49-ე მუხლის პირველი ნაწილის „ე“ ქვეპუნქტზე, 61-ე მუხლის მე-3 ნაწილზე, 73-ე მუხლის მე-5 ნაწილის „ა“ ქვეპუნქტზე, მე-2 მუხლის მე-2 ნაწილზე, შესაბამის პერიოდში მოქმედი საგადასახადო კოდექსის 160-ე მუხლის „ა“ ქვეპუნქტზე, 161-ე მუხლის პირველი ნაწილის „ა“ ქვეპუნქტზე, 158-ე მუხლის პირველ ნაწილზე, 159-ე მუხლის პირველი ნაწილის „ა“ და „ბ“ ქვეპუნქტებზე, 163-ე მუხლის პირველ და მე-2 ნაწილებზე, 164-ე მუხლის პირველ ნაწილზე, 73-ე მუხლის მე-4 ნაწილზე და მე-9 ნაწილის „ბ“ ქვეპუნქტზე, 101-ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე და მე-2 ნაწილის „ა“ და „ბ“ ქვეპუნქტებზე, 43-ე მუხლის მე-4 ნაწილზე და ყურადღებას ამახვილებს საგადასახადო შემოწმების აქტით დადგენილ ფაქტობრივ გარემოებებზე, რომლის თანახმად, გადამხდელი შესამოწმებელ პერიოდში არ აწარმოებდა ბუღალტრულ აღრიცხვას, არ ხდებოდა კონტროლი სასაქონლო-მატერიალური მარაგების მოძრაობაზე და არ ხორციელდებოდა საქონლის ჩამოწერები. შემოწმებას წარედგინა სასაქონლო-მატერიალური მარაგების საწყისი და საბოლოო ნაშთები პერიოდების მიხედვით. ამასთან, გადასახადის გადამხდელთან შესამოწმებელ პერიოდში ჩატარდა სმფ-ების ინვენტარიზაცია, შემოსავლების სამსახურის საგადასახადო მონიტორინგის დეპარტამენტმა აღწერა სმფ-ების ფაქტობრივი ნაშთი საბაზრო ღირებულებით და აუდიტის დეპარტამენტს დაევალა ინვენტარიზაციის შედეგების გამოყვანა. საგადასახადო მონიტორინგის დეპარტამენტის მიერ შემოწმებისათვის მიწოდებული სმფ-ების ფაქტობრივ ნაშთსა და გადასახადის გადამხდელის მიერ წარდგენილ ინფორმაციას შორის სხვაობა არ გამოვლინდა. მიუხედავად ზემოაღნიშნულისა, საქონლის მოძრაობის ანალიზით დადგინდა, რომ შესამოწმებელ პერიოდში რეალიზებული პროდუქციიდან მიღებული შემოსავალი გადასახადის გადამხდელს სრულად არ ჰქონდა დეკლარირებული. ამდენად, დეკლარირებული ბრუნვის პროპორციულად გაიზარდა დღგ-ის ბრუნვები პერიოდების მიხედვით. ამასთან, მიღებული ფულის ნაშთი შემოწმების მიერ ჩაითვალა კომპანიის დირექტორზე გაცემულ ხელფასად და დაიბეგრა საშემოსავლო გადასახადით.\nგადასახადის გადამხდელის არგუმენტთან მიმართებით, რომ უნდა გაიმიჯნოს სმფ-ების ინვენტარიზაციის შედეგად გამოვლენილი დანაკლისი და ის გამოვლენის მომენტში საბაზრო ფასით თავად კომპანიამ ასახოს შესაბამის დეკლარაციებში, შემოსავლების სამსახური განმარტავს, რომ ინვენტარიზაციით დადგენილ სმფ-ების ფაქტობრივ ნაშთსა და გადასახადის გადამხდელის მიერ წარდგენილ ინფორმაციას შორის სხვაობა არ გამოვლინდა. გადასახადის გადამხდელს საგადასახადო ვალდებულებები განესაზღვრა საქონლის მოძრაობის ანალიზის შედეგად შესამოწმებელ პერიოდში რეალიზებული პროდუქციიდან მიღებულ შემოსავალზე, რომელიც სრულად არ ჰქონდა დეკლარირებული.\nამასთან, შემოსავლების სამსახური აღნიშნავს, რომ გადასახადის გადამხდელი ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა საგადასახადო ვალდებულებები განსაზღვრული არამართლზომიერად, ხოლო დავის წარმოების პროცესში არ ყოფილა წარმოდგენილი მისი არგუმენტაციის დამადასტურებელი რაიმე მტკიცებულებები, რომლებიც შეცვლიდა საგადასახადო შემოწმებით დადგენილ გარემოებებს.\nზემოხსენებული სამართლებრივი ნორმების და დადგენილი ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ აუდიტის დეპარტამენტის მიერ საგადასახადო ვალდებულებები განსაზღვრულია საგადასახადო კანონმდებლობის შესაბამისად, გადასახადის გადამხდელის საჩივარი დაუსაბუთებელია და არ უნდა დაკმაყოფილდეს. \n\n\nმომჩივნის არგუმენტაცია\nშემოსავლების სამსახურის 4.12.2023 წელს №30150 ბრძანებაში მითითებულია თითქოს გადამხდელმა დავის წარმოების პროცესში არ წარადგინა არგუმენტაციები და რაიმე მტკიცებულებები. მოთხოვნილი იყო, რომ საქმის განხილვა განხორციელებულიყო მომჩივნის დასწრებით, მაგრამ გაურკვეველი მიზეზების გამო, განხილვა მოხდა მომჩივნის გარეშე და შესაბამისად, არგუმენტების წარდგენაც ვერ მოხდა.\nსაქართველოს ფინანსთა სამინისტროს დავების განხილვის საბჭოში საჩივრის განხილვა უნდა მოხდეს მომჩივნის მონაწილეობით, რადგან წარმოსადგენია არგუმენტები და მტკიცებულება, რომ ინვენტარიზაციის შედეგები არ არის გამოყვანილი და შესაბამისად დარიცხული თანხების არ არის რეალური.\nსაგადასახადო კოდექსის მოთხოვნების გათვალისწინებით სმფ-ების ინვენტარიზაციით დგინდება სმფ-ების დანაკლისი ან/და ზედმეტობა, ხოლო შემოწმების აქტში არ არის გამოყვანილი ინვენტარიზაციის შედეგები, რადგან არსად არ არის ნაჩვენები დანაკლისი, რომელიც ექვემდებარება დეკლარირებას მისი გამოვლენის მომენტში.\nსაგადასახადო კოდექსის 97-ე მუხლის თანახმად მოგების გადასახადით დაბეგვრის ობიექტია უსასყიდლოდ საქონლის მიწოდება/მომსახურების გაწევა ან/და ფულადი სახსრების გადაცემა, ხოლო ამავე კოდექსის 983 მუხლის თანახმად: ამ კოდექსით გათვალისწინებული სასაქონლო-მატერიალური ფასეულობის ან/და ძირითადი საშუალების დანაკლისი ითვლება მისი გამოვლენის მომენტში ამ საქონლის უსასყიდლოდ მიწოდებად და აღნიშნული დანაკლისი (საბაზრო ფასით) აისახება იმ თვის დეკლარაციაში, როცა მოხდა აღნიშნული დანაკლისის გამოვლენა. დღგ-ის მიზნებისათვის საგადასახადო კოდექსის 160-ე მუხლის მე-3 ნაწილის თანახმად ანაზღაურების სანაცვლოდ, საქონლის მიწოდებად განიხილება ამ კოდექსით გათვალისწინებული დანაკლისი, ხოლო საგადასახადო კოდექსის 163-ე მუხლის მე-3 ნაწილის „დ“ ქვეპუნქტის თანახმად, ამ კოდექსის 160-ე მუხლის მე-3 ნაწილის: „თ“ ქვეპუნქტით გათვალისწინებულ შემთხვევაში, დღგ-ით დაბეგვრა ხორციელდება ამ კოდექსით გათვალისწინებული დანაკლისის გამოვლენის მომენტში. ზემოაღნიშნულიდან გამომდინარე, ინვენტარიზაციის დროს გამოვლენილი დანაკლისი კომპანიამ თავად უნდა ასახოს შესაბამის თვის მოგების გადასახადის და დღგ-ის დეკლარაციებში მისი გამოვლენის მომენტში.\nშემოწმების აქტში დანაკლისი საბაზრო ფასით 78 563 ლარი შემმოწმებელმა ჩამოაყალიბა შემდეგნაირად: თითქოს საქონლის მოძრაობის ანალიზით დაადგინა, რომ შესამოწმებელ პერიოდში რეალიზებულ პროდუქციიდან მიღებული შემოსავალი სრულად არ აქვს დეკლარირებული. აღნიშნული არ შეეფერება სიმართლეს, რადგან ყველა შემოსავალი დეკლარირებულია. რეალურად არსებული დანაკლისი ჩათვალა გაცემულ ხელფასად, აგროსა და მიღებული თანხა დაბეგრა 20%-ით, როგორც საშემოსავლო გადასახადი. ხოლო დღგ-ის ნაწილში მოახდინა 2021 წლიდან თვეებზე გადაანგარიშება და დაბეგრა 18 %-ით, რაც ეწინააღმდეგება საგადასახადო კოდექსის გათვალისწინებულ მოთხოვნებს. ინვენტარიზაციის მასალებით დგინდება, რომ კომპანიას გააჩნია სმფ-ების დანაკლისი საბაზრო ფასით 78 563, ხოლო ზედმეტობამ შეადგინა 1 709 ლარი, აქტში სმფ-ების დანაკლისი და ზედმეტობა საერთოდ არ არის გამოყვანილი. თუ ვიხელმძღვანელებთ შემმოწმებლის მონაცემებით, რომ მათ დაევალათ ინვენტარიზაციის შედეგების გამოყვანა და საგადასახადო მონიტორინგის დეპარტამენტის მიერ მოწოდებული სმფ-ების ფაქტიურ ნაშთსა და გადამხდელის მიერ წარმოდგენილ ინფორმაციას შორის სხვაობა არ გამოვლინდა, მაშინ 78 563 ლარზე, რომელიც დანაკლისის თანხაა და არა რეალიზაციიდან მიღებული შემოსავალი ამიტომ სრულად უნდა გაუქმდეს დღგ-ის ნაწილში დარიცხული 11 984 ლარი, ხოლო საშემოსავლო გადასახადის ნაწილში 19 641 ლარი, რადგან კომპანიას რეალიზებული პროდუქციიდან მიღებული შემოსავალი სრულად აქვს დეკლარირებული, ამ კუთხით თანხების დარიცხვა მოკლებულია საფუძველს, რადგან აქტში აღნიშნული 78 563 ლარი არის დანაკლისის თანხა საბაზრო ღირებულებით.\nშედგენილ აქტში უნდა გაიმიჯნოს სმფ-ების ინვენტარიზაციის შედეგად გამოვლენილი დანაკლისი, რადგან საგადასახადო კოდექსის მოთხოვნის შესაბამისად კომპანიამ თვითონ უნდა დაადეკლარიროს სმფ-ების ინვენტარიზაციის შედეგად გამოვლენილი დანაკლისი გამოვლენის მომენტისათვის საბაზრო ფასებით დღგ-ის და მოგების გადასახადის დეკლარაციაში.\nხოლო თუ მხედველობაში მივიღებთ იმ გარემოებას, რომ საგადასახადო მონიტორინგის დეპარტამენტის მიერ მოწოდებული სმფ-ების ფაქტიურ ნაშთსა და გადამხდელის მიერ წარმოდგენილ ინფორმაციას შორის სხვაობა არ გამოვლენილა, მაშინ 78 563 ლარზე შეცდომით დამატებით დარიცხული თანხა 31 625 (11 984+19 641) ლარი მთლიანად უნდა შემცირდეს. საჩივრის განხილვა უნდა მოხდეს მომჩივნის დასწრებით.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: \nსაგადასახადო კოდექსის 136-ე მუხლის პირველი და მე-3 ნაწილების თანახმად:\n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა.\n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე) თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის 161-ე მუხლის პირველი ნაწილის „ა“ ქვეპუნქტის 1.01.2021 წლამდე მოქმედი რედაქციით, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა. \nსაგადასახადო კოდექსის 159-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nშემოწმების შედეგად დადგენილია, რომ გადასახადის გადამხდელი არ აწარმოებს ბუღალტრულ აღრიცხვას, ვერ ხდება კონტროლი სასაქონლო-მატერიალური მარაგების მოძრაობაზე და არ ხორციელდება საქონლის საგადასახადო კოდექსით დადგენილი წესით ჩამოწერები. გადასახადის გადამხდელთან ჩატარებული სასაქონლო-მატერიალური ფასეულობების ინვენტარიზაციის შედეგად ფაქტიურ ნაშთსა და გადასახადის გადამხდელის მიერ წარდგენილ ინფორმაციას შორის სხვაობა არ გამოვლინდა. საქონლის მოძრაობის ანალიზით დადგინდა, რომ შესამოწმებელ პერიოდში რეალიზებული პროდუქციიდან მიღებული შემოსავალი გადასახადის გადამხდელს სრულად არ აქვს დეკლარირებული გადამხდელს. \nსაბჭო ყურადღებას ამახვილებს საქმის გარემოებებზე, მხარეთა არგუმენტაციაზე და მიუთითებს, რომ ვინაიდან რეალიზებული პროდუქციიდან მიღებული შემოსავალი გადასახადის გადამხდელს სრულად არ აქვს დეკლარირებული, აღნიშნული შემოსავლის დეკლარირებული ბრუნვის პროპორციულად განაწილება და დღგ-ის ბრუნვების პერიოდების მიხედვით გაზრდა მართლზომიერია.\nაღნიშნულიდან გამომდინარე, საბჭო მიიჩნევს, რომ სადავო საკითხიდან გამომდინარე, მომჩივანს დღგ და საშემოსავლო გადასახადი დაერიცხა კანონმდებლობის შესაბამისად და არ არსებობს საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nდანაკლისის დაბეგვრა\nსაქონლის მიწოდება/მომსახურების გაწევა\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nსაგადასახადო დეკლარაციაში/გაანგარიშებაში გადასახადის შემცირება\nდანაკლისის ჯარიმები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n19\n\nდოკუმენტის დათვალიერება\n\ninfohub@rs.ge",
    "title": "Document b8299b67-d451-4774-bd41-d270718edd14"
  }
}