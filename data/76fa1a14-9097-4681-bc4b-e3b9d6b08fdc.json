{
  "id": "76fa1a14-9097-4681-bc4b-e3b9d6b08fdc",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18361/2/2022\n22 თებერვალი 2023\nდოკუმენტის #:\n8361/2/2022\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n10 თებერვალი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nტერმინთა განმარტება, გადასახადის გადამხდელის ვალდებულებები, გადასახადის გადამხდელი, დაბეგვრის ობიექტი, უსასყიდლოდ საქონლის მიწოდება/მომსახურების გაწევა ან/და ფულადი სახსრების გადაცემა, საგადასახადო დეკლარაციაში/გაანგარიშებაში გადასახადის შემცირება, საქონლის დოკუმენტების გარეშე ტრანსპორტირება, რეალიზაცია და აღურიცხველობა, საგადასახადო დავის დაწყება, საჩივრის განხილვაზე უარის თქმა, დავის განმხილველი ორგანოს გადაწყვეტილება\nჩამოტვირთვა\nგაზიარება\n№18361/2/2022 \n10.02.2023 \n\n\n\n\n\n\nგ ა დ ა წ ყ ვ ე ტ ი ლ ე ბ ა \n\n\n\n\n\n\nმომჩივანი: შპს „------------“ (ს/ნ --------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 10.02.2023 წელს განიხილა და მიიღო გადაწყვეტილება შპს „----------------“-ის 3.12.2022 წელს რეგისტრირებულ საჩივარზე (რეგისტრაციის №18361/2/2022).\n\n\nდავის საგანი: \nინვენტარიზაციის შედეგად გამოვლენილი დანაკლისის მოგების გადასახადით დაბეგვრა.\n\n\nგასაჩივრებული გადაწყვეტილება: \n1. აუდიტის დეპარტამენტის 2022 წლის 16 ივნისის №037-2 საგადასახადო მოთხოვნა;\n2. შემოსავლების სამსახურის 2022 წლის 15 ნოემბრის №28679 ბრძანება. \n\n\nდარიცხული თანხა: \n155 011 ლარი. მათ შორის:\nმოგების გადასახადი - 88 066\nჯარიმა - 44 033\nსაურავი - 22 912 \n\n\nფაქტების აღწერა\nშემოსავლების სამსახურის აუდიტის დეპარტამენტის 2021 წლის 23 ივლისის №24135 ბრძანების საფუძველზე ჩატარდა კომპანიის საქმიანობის კამერალური საგადასახადო შემოწმება. შემოწმების შედეგები აისახა 2022 წლის 9 ივნისის საგადასახადო შემოწმების აქტში, საიდანაც ირკვევა, რომ 2020 წლის 18 ივნისს ჩატარებული სასაქონლო-მატერიალური ფასეულობების ინვენტარიზაციის შედეგად მომჩივანს დაუფიქსირდა დანაკლისი საბაზრო ღირებულებით 588 866 ლარი, რაზეც 2020 წლის 2 ოქტომბრის №CB1107967 საგადასახადო სამართალდარღვევის ოქმით შეეფარდა საგადასახადო კოდექსის 286-ე მუხლის მე-9 ნაწილით გათვალისწინებული სანქცია.\nგადასახადის გადამხდელს ინვენტარიზაციით გამოვლენილი დანაკლისი არ აქვს დაბეგრილი მოგების გადასახადით. საგადასახადო კოდექსის 97-ე და 983 მუხლების გათვალისწინებით, შემოწმებით გაიზარდა მოგების გადასახადით დასაბეგრი ბაზა 499 039 ლარის (დღგ-ის გარეშე) ოდენობით. შედეგად, მომჩივანს დაერიცხა მოგების გადასახადი და დაეკისრა ჯარიმა საგადასახადო კოდექსის 275-ე მუხლის შესაბამისად.\nშემოწმების აქტის საფუძველზე გამოიცა აუდიტის დეპარტამენტის 2022 წლის 16 ივნისის №15298 ბრძანება და №037-2 საგადასახადო მოთხოვნა. მომჩივანს დამატებით გადასახდელად განესაზღვრა 155 011 ლარი.\nაღნიშნული საგადასახადო მოთხოვნა 2022 წლის 15 ივლისს გასაჩივრდა შემოსავლების სამსახურში, რომელმაც 2022 წლის 15 ნოემბრის №28679 ბრძანებით არ დააკმაყოფილა საჩივარი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე, 286-ე, მე-8, მე-16, 96-ე, 97- ე, 983 და 43-ე მუხლებზე.\nშემოწმებით დადგენილია, რომ მომჩივანს მოგების გადასახადის ნაწილში არ აქვს შესრულებული საგადასახადო ვალდებულებები. კერძოდ, არ აქვს დაბეგრილი სმფ-ების დანაკლისი.\nსაქმეში არსებულ მასალებსა და ფაქტობრივ გარემოებებზე დაყრდნობით, შემოსავლების სამსახური მიუთითებს, რომ ინვენტარიზაციის შედეგად გამოვლენილი დანაკლისი მოგების გადასახადის მიზნებისთვის ითვლება მისი აღმოჩენის მომენტში საქონლის უსასყიდლოდ მიწოდებად. შესაბამისად, გადასახადის გადამხდელი ვალდებული იყო განეხორციელებინა დანაკლისის დეკლარირება და დაბეგვრა. აღნიშნულის გათვალისწინებით, შემოსავლების სამსახური მიიჩნევს, რომ საგადასახადო ორგანოს მიერ საგადასახადო ვალდებულებები განსაზღვრულია საგადასახადო კანონმდებლობის შესაბამისად და არ არსებობს საჩივრის დაკმაყოფილების სამართლებრივი საფუძვლები.\n\n\nმომჩივნის არგუმენტაცია\nსაწარმოს საქმიანობაა ნავთობპროდუქტების საცალო რეალიზაცია ავტოგასამართი სადგურებიდან.\nსაგადასახადო მონიტორინგის დეპარტამენტის 2020 წლის 2 ოქტომბრის №CB1107967 საგადასახადო სამართალდარღვევის ოქმის შესაბამისად, გამოვლინდა სმფ-ის დანაკლისი 588 866 ლარის ოდენობით. აღნიშნულს არ ეთანხმება მომჩივანი და გასაჩივრებული ჰქონდა შემოსავლების სამსახურში, ფინანსთა სამინისტროში და მიმდინარე პერიოდში საჩივარი შეტანილი აქვს საქალაქო სასამართლოში.\nსაგადასახადო მოთხოვნას არ ეთანხმება ინვენტარიზაციის შედეგებიდან გამომდინარე. ინვენტარიზაციის დროს არ იყო გათვალისწინებული კონსიგნაციით გაცემული ნავთობპროდუქტები, რომლის დაფარვაც ხდება საანგარიშო პერიოდის, ე. ი. თვის ბოლომდე. პანდემიიდან გამომდინარე, წინა თვის კონსიგნაციის განაღდება ვერ მოხერხდა, ვინაიდან დებიტორები ვალს იხდიან ნაღდი ანგარიშსწორებით და სალარო აპარატის ჩეკი არ იყო ამობეჭდილი შესაბამის თანხებზე, რამაც საერთო ჯამში შეადგინა 480 738 ლარი. აღნიშნული შემოსავალი დეკლარირებულია შესაბამის დღგ-ის დეკლარაციაში. აქედან გამომდინარე, დანაკლისი უნდა ყოფილიყო 108 127 ლარი.\nკომპანიაში (მისი ფუნქციონირების დაწყების მომენტიდან) არ გამოვლენილა საკონტროლოსალარო აპარატის გამოუყენებლობის ფაქტი. ასევე, ინვენტარიზაციის დაწყებამდე საგადასახადო მონიტორინგის დეპარტამენტის მიერ განხორციელებული საკონტროლო შესყიდვის მომენტში დაფიქსირებული ფასი ემთხვევა ბენზინგასამართი სადგურის ტაბლოზე მითითებულ ფასმაჩვენებელს, რაც მიუთითებს მომჩივნის ობიექტის კეთილსინდისიერად მუშაობაზე. თუმცა, გადასახადის გადამხდელის რეალური დანაკლისი 108 127 ლარი და 480 738 ლარის კონსიგნაცია გამოწვეულია პანდემიის პერიოდში არსებული რთული და უკონტროლო სიტუაციიდან. მიუხედავად მომჩივნის მრავალჯერადი წერილობითი თხოვნისა, არ მიეცა საშვი გადაადგილებისთვის ობიექტის შესამოწმებლად. ფაქტობრივად სამი მოქმედი ობიექტი დარჩა უმეთვალყურეოდ, რის გამოც ვერ მოხერხდა კონსიგნაციით გაცემული პროდუქციის ანაზღაურების დროულად მიღება, რაც შემდგომ გახდა უსაფუძვლო სანქციის მიზეზი.\nმიმდინარე საგადასახადო შემოწმებისას თემად გამოვლინდა მხოლოდ ინვენტარიზაციის შედეგად გამოვლენილი დანაკლისი მოგების გადასახადის დეკლარაციაში ასახვის საკითხი, სხვა რაიმე ტიპის საგადასახადო სამართალდარღვევა შემოწმებისას არ დამდგარა. შემოწმების მსვლელობისას გადასახადის გადამხდელმა აუდიტორებს განუმარტა მისი პოზიცია დანაკლისთან დაკავშირებით. \nმოგების გადასახადის დეკლარაციაში შეგნებულად არ ასახა დანაკლისი, რადგან ელოდებოდა საქალაქო სასამართლოს გადაწყვეტილებას, მაგრამ გადაწყვეტილების გამოტანამდე დაინიშნა საწარმოს შემოწმება.\nმომჩივანი ეთანხმება შემოწმების პრინციპს, რომ გამოვლენილი დანაკლისი უნდა იყოს დაბეგრილი მოგების გადასახადით, უბრალოდ არ ეთანხმება დანაკლისის ოდენობას და ითხოვს რევიზიის შედეგად გამოვლენილი საკითხის დაკორექტირებას ზემოაღნიშნული მათემატიკური გაანგარიშების მიხედვით.\nშემოსავლების სამსახურის ბრძანებაში საერთოდ არ იყო მსჯელობა ინვენტარიზაციის დანაკლისთან დაკავშირებით, რის საფუძველზეც მიღებული დარიცხვა არის არასწორი. გადასახადის გადამხდელი ითხოვს დანაკლისის გადაანგარიშებას და იმეორებს, რომ აუდიტის დეპარტამენტის გაანგარიშების პრინციპს ეთანხმება (კანონის ჩანაწერიდან გამომდინარე), ვერ დაეთანხმება დანაკლისის ოდენობას, რადგან არასწორადაა გაანგარიშებული.\nზემოაღნიშნულიდან გამომდინარე, მომჩივანი ითხოვს საგადასახადო ვალდებულების კორექტირებას.\n\n\nდავების განხილვის საბჭო მხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 286-ე მუხლის მე-9 ნაწილის თანახმად, გადასახადის გადამხდელთან ამ კოდექსით გათვალისწინებული დანაკლისის გამოვლენა ითვლება მისი აღმოჩენის მომენტში საბაზრო ფასით განხორციელებულ მიწოდებად. ამასთანავე, თუ სასაქონლო-მატერიალური ფასეულობების დანაკლისი საგადასახადო ორგანოს მიერ ინვენტარიზაციის შედეგად გამოვლინდა, პირი დამატებით ჯარიმდება ამ სასაქონლო-მატერიალური ფასეულობების საბაზრო ღირებულების 10 პროცენტის ოდენობით.\nამავე კოდექსის 97-ე მუხლის პირველი ნაწილის „გ“ ქვეპუნქტის შესაბამისად, რეზიდენტი საწარმოს (გარდა ამ მუხლის მე-2 და მე-8−91 ნაწილებით გათვალისწინებული შემთხვევებისა) მოგების გადასახადით დაბეგვრის ობიექტია უსასყიდლოდ საქონლის მიწოდება/მომსახურების გაწევა ან/და ფულადი სახსრების გადაცემა.\nსაგადასახადო კოდექსის 983 მუხლის მე-2 ნაწილის მიხედვით, ამ კოდექსით გათვალისწინებული სასაქონლო-მატერიალური ფასეულობის ან/და ძირითადი საშუალების დანაკლისი ითვლება მისი გამოვლენის მომენტში ამ საქონლის უსასყიდლოდ მიწოდებად.\nამავე კოდექსის 299-ე მუხლის მე-11 ნაწილის თანახმად, საგადასახადო ორგანოს გადაწყვეტილების გასაჩივრება არ აჩერებს მის მოქმედებას.\nსაქმეში არსებული მასალებით დგინდება, რომ საწარმოს ინვენტარიზაციის შედეგად გამოუვლინდა სასაქონლო-მატერიალური ფასეულობების დანაკლისი.\nზემოაღნიშნული სამართლებრივი ნორმებიდან გამომდინარე, სასაქონლო-მატერიალური ფასეულობების ინვენტარიზაციის შედეგად გამოვლენილი დანაკლისი, მოგების გადასახადის მიზნებისთვის, ითვლება საქონლის უსასყიდლოდ მიწოდებად და წარმოადგენს მოგების გადასახადით დაბეგვრის ობიექტს. ამგვარად, საგადასახადო ორგანოს მიერ მომჩივნის საგადასახადო ვალდებულებები განსაზღვრულია კანონმდებლობის დაცვით. \nამასთან, გადასახადის გადამხდელი ეთანხმება შემოწმების პრინციპს, რომ გამოვლენილი დანაკლისი უნდა იყოს დაბეგრილი მოგების გადასახადით და არ ეთანხმება დანაკლისის ოდენობას.\nაღსანიშნავია, რომ ინვენტარიზაციის შედეგები გასაჩივრებული იყო დავების განხილვის საბჭოში და საბჭოს 23.04.2021 წლის №12120/2/2021 გადაწყვეტილებით, საგადასახადო კოდექსის 301-ე მუხლის „ე“ ქვეპუნქტის საფუძველზე, საჩივარი დარჩა განუხილველი. \nზემოაღნიშნული სამართლებრივი ნორმებისა და ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ შემოსავლების სამსახურის სადავო ბრძანება მართლზომიერია და არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგანაწილებული მოგება\nგანაცემი, რომელიც არ კვალიფიცირდება დივიდენდად\nდივიდენდი\nურთიერთდამოკიდებულ პირთან განხორციელებული ოპერაცია\nკონტროლირებული ოპერაციები\nსაშემოსავლო გადასახადისაგან / მოგების გადასახადისაგან გათავისუფლებულ პირთან ოპერაციები\nოპერაციები, რომლებიც არ განიხილება განაწილებულ მოგებად\nსხვა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n23\n\nდოკუმენტის დათვალიერება\n\ninfohub@rs.ge",
    "title": "Document 76fa1a14-9097-4681-bc4b-e3b9d6b08fdc"
  }
}