{
  "id": "14448d74-8e05-49d0-a237-e9cfa12b706d",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20965/2/2023\n25 იანვარი 2024\nდოკუმენტის #:\n20965/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n24 იანვარი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაგადასახადო მონიტორინგის დეპარტამენტი\nსაკანონმდებლო ნორმა:\nსასაქონლო-მატერიალური ფასეულობების აღრიცხვის წესი\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№20965/2/2023\n24 იანვარი 2024\n\n\nგადაწყვეტილება\n\n\n\n\nმომჩივანი: შპს „------“ (ს/ნ „------“)\nმოპასუხე: საგადასახადო მონიტორინგის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ,30.11.2023 წელს განიხილა და მიიღო გადაწყვეტილება შპს „------“-ს 2.10.2023 წელს რეგისტრირებულ საჩივარზე (რეგისტრაციის №20965/2/2023).\n\n\nდავის საგანი:\nსაგადასახადო ორგანოსათვის არასწორი ინფორმაციის მიწოდება სასაქონლო-მატერიალური ფასეულობის ჩამოწერის თაობაზე.\n\n\nგასაჩივრებული გადაწყვეტილება:\n1. საგადასახდო მონიტორინგის დეპარტამენტის 4.07.2023 წლის №CB1485772 საგადასახადო სამართალდარღვევის ოქმი;\n2. შემოსავლების სამსახურის 23.08.2023 წლის №20852 ბრძანება. \n\n\nდარიცხული თანხა:\nჯარიმა - 29 217,09 ლარი.\n\n\nფაქტების აღწერა/დარიცხვის საფუძვლები\n28.06.2023 წელს შემოსავლების სამსახურის საგადასახადო მონიტორინგის დეპარტამენტს ელექტრონული განაცხადით №\"------\" მიმართა მომჩივანმა, რომელსაც თან ერთვოდა დანართი №24. განაცხადი დაექვემდებარა „ადგილზე გასვლით“ ჩამოწერას, შესაბამისად, საგადასახადო მონიტორინგის დეპარტამენტის მიერ 4.07.2023 წელს გამოცემული იქნა ბრძანება №სმფ5701/2 რომლის საფუძველზე დაევალა მომჩივანს მის მიერ დანართ №24-ში მითითებული ვადაგასული ან/და მიწოდებისთვის უვარგისი სასაქონლო-მატერიალური ფასეულობების ჩამოწერის დოკუმენტის დადასტურება მიმდინარე წლის 5 ივლისის ჩათვლით.\n4.07.2023 წელს სმფ-ის ჩამოწერის პროცედურის განსახორციელებლად საგადასახადო ორგანოს უფლებამოსილი პირები გამოცხადდნენ ჩამოსაწერი სასაქონლო-მატერიალური ფასეულობის განთავსების ადგილზე ქ. \"------\", სადაც გადასახადის გადამხდელს ბრძანება ჩაბარდა და განემარტა ამ პროცედურასთან დაკავშირებული მისი უფლებები და მოვალეობები. \nმომჩივნის მიერ შემოსავლების სამსახურში წარმოდგენილ განაცხადში, დანართ №24-ში მითითებული სასაქონლო-მატერიალური ფასეულობების რეალურად არსებულ სასაქონლომატერიალურ ფასეულობებთან ურთიერთშედარებისას გამოვლინდა, რომ დანართ №24-ში მითითებული საქონელი დასახელებით „მეორადი ტანსაცმელი“ ადგილზე დახვდათ 2 680 კგ ნაცვლად 30 150 კგ-სა, დანაკლისმა შეადგინა 27 470 კგ, სულ 29 217,09 ლარი სააღრიცხვო ღირებულებით, რაზეც მომჩივანი დაჯარიმდა საგადასახადო კოდექსის 279-ე მუხლის მე-3 ნაწილის საფუძველზე, დაუდასტურებელი სასაქონლო-მატერიალური ფასეულობის სააღრიცხვო ღირებულებით. შედგენილ იქნა 4.07.2023 წლის №CB1485772 საგადასახადო სამართალდარღვევის ოქმი.\nსაგადასახადო სამართალდარღვევის ოქმი გასაჩივრდა შემოსავლების სამსახურში, რომლის 23.08.2023 წლის №20852 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 145-ე მუხლის მე-6 და მე-7 ნაწილებზე, საქართველოს ფინანსთა მინისტრის 31.12.2010 წლის №994 ბრძანებით დამტკიცებული „მიმდინარე კონტროლის პროცედურების ჩატარების, სასაქონლო-მატერიალურ ფასეულობათა ჩამოწერის, საგადასახადო დავალიანების გადახდევინების უზრუნველყოფის ღონისძიებების განხორციელების, სამართალდარღვევათა საქმისწარმოების წესის“ 33-ე მუხლის პირველ პუნქტზე, საგადასახადო კოდექსის 43-ე მუხლის მე-4 ნაწილზე, 269-ე მუხლის პირველ და მე-7 ნაწილებზე, 270-ე მუხლის პირველ და მე-2 ნაწილებზე და 279-ე მუხლის მე-3 ნაწილზე.\nზემოაღნიშნული სამართლებრივი ნორმების, ფაქტობრივი გარემოებებისა და საქმეზე არსებული მასალების შესწავლის შედეგად, ვინაიდან დგინდება, რომ გადასახადის გადამხდელის მხრიდან ადგილი ჰქონდა სადავო ოქმში აღნიშნული საგადასახადო სამართალდარღვევის ჩადენის ფაქტს, შემოსავლების სამსახურმა მიიჩნია, რომ საჩივარი დაუსაბუთებელია, საგადასახადო მონიტორინგის დეპარტამენტის მიერ სადავო საგადასახადო სამართალდარღვევის ოქმი შედგენილია საგადასახადო კანონმდებლობის მოთხოვნათა დაცვით და არ ექვემდებარება გაუქმებას. ამასთან, განსახილველ შემთხვევაში საგადასახადო კოდექსის 269-ე მუხლის მე-7 ნაწილის გამოყენება შემოსავლების სამსახურს მიზანშეწონილად არ მიაჩნია.\n\n\nმომჩივნის არგუმენტაცია\n26.06.2023 წელს კომპანიის მიერ რეგისტრირებულია №„------“ განცხადება „ვადაგასული ან/და უვარგისი სასაქონლო-მატერიალური ფასეულობის ჩამოწერის დოკუმენტის დადასტურება“, ხოლო 4 ივლისს განხორციელდა მატერიალური მარაგების დათვლა და ნაგავსაყრელზე გადატანის პროცედურა. განცხადებაში მითითებული, ჩამოსაწერი მეორადი ტანსაცმლის რაოდენობა 30 150 კგ იყო, ხოლო ადგილზე მოსულმა საგადასახადო მონიტორინგის თანამშრომლებმა დაითვალეს და კომპანიას ნაგავსაყრელზე გაატანინეს 2 680 კგ.\n№„------“ განცხადების რეგისტრაციის მომენტში მოხდა სასაქონლო-მატერიალური მარაგების არასწორი რაოდენობის მითითება და 3 150 კგს ნაცვლად ჩაიწერა 30 150 კგ. ის, რომ განცხადებაში სასაქონლო-მატერიალური მარაგების რაოდენობაში ზედმეტად იყო ჩაწერილი ერთი ციფრი (0) აღმოაჩინეს 28 ივნისს, №სმფ-5701 ბრძანების პორტალზე ასახვის შემდეგ, როდესაც კომპანიას დაუკავშირდა შემოსავლების სამსახურის თანამშრომელი რათა შეეთანხმებინა მარაგების დათვლის და ნაგავსაყრელზე გადატანის თარიღი და დრო. ამ ეტაპზე განცხადების გაუქმება ან კორექტირება ვერ ხდება.\nგათვალისწინებული უნდა იქნას ზემოთ მოყვანილი არგუმენტები და დაკორექტირდეს ჯარიმის თანხა, ვინაიდან ნათელია, რომ ეს შეცდომა იყო მექანიკური და არ ისახავდა მიზნად გადასახადებისგან თავის არიდებას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 145-ე მუხლის მე-6 და მე-7 ნაწილების თანახმად :\n6.ვადაგასული ან/და გამოსაყენებლად ან შემდგომი მიწოდებისთვის უვარგისი სასაქონლომატერიალური ფასეულობის ჩამოწერისას გადასახადის გადამხდელი ვალდებულია საგადასახადო ორგანოს შეატყობინოს სასაქონლო-მატერიალური ფასეულობის ჩამოწერის (სასაქონლო-მატერიალური ფასეულობის სახეობის, რაოდენობისა და ღირებულების მითითებით) შესახებ და ჩამოწერა განახორციელოს მხოლოდ საგადასახადო ორგანოს მიერ შესაბამისი დადასტურების შემთხვევაში.\n7.ამ მუხლის მე-6 ნაწილით გათვალისწინებული შემთხვევის არსებობისას საგადასახადო ორგანო გადამხდელის მიმართვიდან 10 სამუშაო დღის ვადაში ვალდებულია სასაქონლო-მატერიალური ფასეულობის ჩამოწერის შემთხვევაში პირდაპირ დაუდასტუროს ან ადგილზე გასვლით მოახდინოს სასაქონლო-მატერიალური ფასეულობის ფიზიკური გადამოწმება და დაუდასტუროს გადასახადის გადამხდელს ჩამოწერის დოკუმენტი.\nსაქართველოს ფინანსთა მინისტრის 31.12.2010 წლის №994 ბრძანებით დამტკიცებული „მიმდინარე კონტროლის პროცედურების ჩატარების, სასაქონლო-მატერიალურ ფასეულობათა ჩამოწერის, საგადასახადო დავალიანების გადახდევინების უზრუნველყოფის ღონისძიებების განხორციელების, სამართალდარღვევათა საქმისწარმოების წესის“ 33-ე მუხლის პირველი პუნქტის თანახმად, გადასახადის გადამხდელი სმფ-ის ჩამოწერის მიზნით სააღრიცხვო დოკუმენტაციაზე და ფაქტობრივად არსებულის მონაცემებზე დაყრდნობით ავსებს „სასაქონლო-მატერიალური ფასეულობების ჩამოწერის დოკუმენტში“ (დანართი №24) მოცემული ცხრილის პირველ – მე-7 სვეტებს.\nსაგადასახადო კოდექსის 279-ე მუხლის მე-3 ნაწილის თანახმად, საგადასახადო ორგანოსათვის არასწორი ინფორმაციის მიწოდება სასაქონლო-მატერიალური ფასეულობის ჩამოწერის თაობაზე − იწვევს დაჯარიმებას წარდგენილი ინფორმაციის შედეგად დაუდასტურებელი სასაქონლო-მატერიალური ფასეულობის სააღრიცხვო ღირებულებით.\nმომჩივანმა 28.06.2023 წელს მიმართა საგადასახადო ორგანოს განცხადებით და წარადგინა დანართი №24, რომელში მითითებული სასაქონლო-მატერიალური ფასეულობების რეალურად არსებულ სასაქონლო-მატერიალური ფასეულობებთან ურთიერთშედარებისას გამოვლინდა, რომ დანართ №24-ში მითითებული საქონელი დასახელებით „მეორადი ტანსაცმელი“ ადგილზე აღმოჩნდა 2 680 კგ ნაცვლად 30 150 კგ-სა. დანაკლისმა შეადგინა 27 470 კილოგრამი კგ, სულ 29 217,09 ლარი სააღრიცხვო ღირებულებით.\nმომჩივანი საჩივარში მიუთითებს, რომ განცხადებაში მითითებული იყო ჩამოსაწერი მეორადი ტანსაცმლის რაოდენობა 30 150 კგ, რაც მითითებული იყო არასწორად და 3 150 კგ-ის ნაცვლად ჩაიწერა 30 150 კგ. ის, რომ განცხადებაში სასაქონლო - მატერიალური მარაგების რაოდენობაში ზედმეტად იყო ჩაწერილი ერთი ციფრი (0) აღმოაჩინეს 28 ივნისს, №სმფ - 5701 ბრძანების პორტალზე ასახვის შემდეგ, როდესაც კომპანიას დაუკავშირდა შემოსავლების სამსახურის თანამშრომელი რათა შეეთანხმებინა მარაგების დათვლის და ნაგავსაყრელზე გადატანის თარიღი და დრო. ამ ეტაპზე განცხადების გაუქმება ან კორექტირება ვერ ხდება.\nმომჩივნის წარმომადგენელმა საბჭოს სხდომაზე საკითხის ზეპირი განხილვისას განმარტა, რომ საქონელი იყო რამდენიმე წლის წინ შეძენილი, კომპანიის წინა მმართველობის პერიოდში, მისი რეალიზაცია არ მომხდარა, იყო დასაწყობებული და სათანადო პირობების არქონის გამო დალპა. განცხადების ატვირთვის დროს მექანიკურად მითითებულია 30 150 კგ, ნაცვლად 3 150 კგ-სა. სულ შეძენილი იყო 3 150 კგ საქონელი, სხვა საქონელი მარაგში არ ყოფილა. რეალურად აღრიცხული იყო 3 150 კგ. ფაქტიურად არსებული წონის გათვალისწინებით არის დანაკლისი 3 150 კგ-თან მიმართებით და არა 30 150 კგ-თან მიმართებით.\nსაბჭო მიუთითებს საქმის გარემოებებზე, მხარეთა არგუმენტაციაზე და მიიჩნევს, რომ დასტურდება სასაქონლო-მატერიალური ფასეულობის ჩამოწერის თაობაზე საგადასახადო ორგანოსათვის არასწორი ინფორმაციის მიწოდება. ამასთან, სადავო შემთხვევაში არსებული გარემოებების გათვალისწინებით, საბჭო მიიჩნევს, რომ დაუდასტურებელი სასაქონლო-მატერიალური ფასეულობის სააღრიცხვო ღირებულება და შესაბამისად, სანქციის თანხა გაანგარიშებული უნდა იყოს მომჩივნის მიერ დაშვებული შეცდომის მხედველობაში მიღებით (წარდგენილ მონაცემად მიჩნეული უნდა იქნას 3 150 კგ საქონელი).\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა:\n\n\n1. საჩივარი დაკმაყოფილდეს ნაწილობრივ;\n2. ნაწილობრივ გაუქმდეს საგადასახდო მონიტორინგის დეპარტამენტის 4.07.2023 წლის №CB1485772 საგადასახადო სამართალდარღვევის ოქმი და შემოსავლების სამსახურის 23.08.2023 წლის №20852 ბრძანება;\n3. საგადასახადო მონიტორინგის დეპარტამენტს დაევალოს დაკისრებული სანქციის კორექტირება ამ გადაწყვეტილების შესაბამისად;\n4. დანარჩენ ნაწილში საჩივარი არ დაკმაყოფილდეს; 5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდანაკლისის ჯარიმები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n33\n\nდოკუმენტის დათვალიერება\n\ninfohub@rs.ge",
    "title": "Document 14448d74-8e05-49d0-a237-e9cfa12b706d"
  }
}