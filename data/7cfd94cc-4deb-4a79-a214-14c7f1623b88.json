{
  "id": "7cfd94cc-4deb-4a79-a214-14c7f1623b88",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18689/2/2023\n24 აპრილი 2023\nდოკუმენტის #:\n18689/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n16 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nდამრიცხველი ორგანო:\nსაბაჟო დეპარტამენტი\nსაკანონმდებლო ნორმა:\nრეგისტრირებულ საბაჟო დეკლარაციაში ცვლილების შეტანა\nჩამოტვირთვა\nგაზიარება\n№18689/2/2023 \n16.03.2023 \n\n\nგ ა დ ა წ ყ ვ ე ტ ი ლ ე ბ ა \n\n\n\n\n﻿\nმომჩივანი: „----------“ (პ/ნ ----------) \nმოპასუხე: საბაჟო დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ 16.03.2023 წელს განიხილა და მიიღო გადაწყვეტილება ---------- 18.01.2023 წელს რეგისტრირებულ საჩივარზე (რეგისტრაციის №18689/2/2023).\n\n\nდავის საგანი: \nუარი საბაჟო დეკლარაციაში საქონლის გაშვების შემდგომ ცვლილებების განხორციელებაზე. \n\n\nგასაჩივრებული გადაწყვეტილება:\n1. საბაჟო დეპარტამენტის 20.10.2022 წლის №21-10/97338 წერილი;\n2. შემოსავლების სამსახურის 30.12.2022 წლის №33930 ბრძანება. \n\n\nფაქტების აღწერა\nმომჩივანმა 18.08.2022 წელს განცხადებით (№150323/21-10-20) მიმართა საბაჟო დეპარტამენტს, მის მიერ გაფორმებული №--------- (15.08.2022 წ) საბაჟო დეკლარაციის კორექტირებასთან დაკავშირებით. მომჩივნის განმარტებით, მის მიერ მითითებული საბაჟო დეკლარაციით საქონლის გაფორმებისას 3 ინვოისის ნაცვლად შეცდომით წარდგენილ იქნა 4 ინვოისი, რისი მტკიცებულების სახითაც წარადგინა დასურათებული ამანათები, სადაც მითითებულია გზავნილების ნომრები.\nსაბაჟო დეპარტამენტის მიერ შესწავლილ იქნა №---------- (15.08.2022 წ) საბაჟო დეკლარაცია თანდართულ დოკუმენტებთან ერთად, ასევე მომჩივნის მიერ წარდგენილი მტკიცებულებები, თუმცა არასაკმარისი დოკუმენტების გამო არ იყო საფუძველი განეხორციელებინა ცვლილება №----------- (15.08.2022 წ) საბაჟო დეკლარაციაში.\nზემოაღნიშნულიდან გამომდინარე, „საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 29.08.2019 წლის №257 ბრძანებით დამტკიცებული „საბაჟო კონტროლის შესახებ“ ინსტრუქციის მე-40 მუხლის მე-3 პუნქტის შესაბამისად, №21-10/97338 (20.10.2022 წ) წერილით მომჩივანს უარი ეთქვა №---------(15.08.2022 წ) საბაჟო დეკლარაციაში საქონლის გაშვების შემდგომ ცვლილების განხორციელებაზე.\nაღნიშნული წერილი გასაჩივრდა შემოსავლების სამსახურში, რომლის 30.12.2022 წლის №33930 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, საბაჟო კოდექსის 90-ე მუხლის მე-3 ნაწილზე და „საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების შესახებ“ საქართველოს ფინანსთა მინისტრის 29.08.2019 წლის №257 ბრძანებით დამტკიცებული „საბაჟო კონტროლის შესახებ“ (დანართი №2) ინსტრუქციის 39-ე მუხლის პირველი პუნქტის „ბ“ ქვეპუნქტზე, მე-2 პუნქტზე და მე-40 მუხლის მე-3 პუნქტზე.\nსაქმის მასალებით ირკვევა, რომ საბაჟო დეპარტამენტის 23.09.2022 წლის №21-10/89083 წერილით, ი/მ -------- (ს/ნ ----------) ეცნობა, რომ 18.08.2022 წლის №-------- განცხადებით წარმოდგენილი მტკიცებულება არ არის საკმარისი, საქონლის გაშვების შემდგომ №--------- (15.08.2022 წ) საბაჟო დეკლარაციაში ცვლილების განხორციელებისათვის. იქვე მიეთითა, რომ იმ შემთხვევაში, თუ წარმოდგენილი იქნება ზემოაღნიშნული საბაჟო პროცედურის შესაბამისი ექსპორტის საბაჟო დეკლარაცია (კორექტირებული) ან/და ექსპორტიორი ქვეყნის (---------) უფლებამოსილი ორგანოს მიერ გაცემული დოკუმენტი აღნიშნულ ფაქტთან დაკავშირებით, ასევე, შეფუთვის ფურცელი და სხვა დაკავშირებული დოკუმენტაცია, საკითხი დამატებით განხილული იქნება საბაჟო დეპარტამენტის მიერ.\nმომჩივანმა 29.09.2022 წლის №-------- წერილით მიმართა საბაჟო დეპარტამენტს და აცნობა, რომ ექსპორტის დეკლარაციის მიწოდება ვერ ხერხდება და ითხოვა გათვალისწინებული იქნას ჩინეთიდან მიწოდებული ტვირთის საბუთები და არსებული დოკუმენტაცია.\nდადგენილია, რომ საბაჟო დეპარტამენტის მიერ შესწავლილ იქნა №--------- (15.08.2022 წ) საბაჟო დეკლარაცია და თანდართული დოკუმენტები, ასევე დამატებით წარდგენილი მტკიცებულებები, რაც არასაკმარისი იყო საბაჟო დეპარტამენტისთვის განეხორციელებინა ცვლილება საბაჟო დეკლარაციაში. აღნიშნულიდან გამომდინარე მომჩივანს უარი ეთქვა №--------- (15.08.2022 წ) საბაჟო დეკლარაციაში საქონლის გაშვების შემდგომ ცვლილების განხორციელებაზე. \nზემოაღნიშნული სამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურმა მიიჩნია, რომ საბაჟო დეპარტამენტის 20.10.2022 წლის №21-10/97338 გადაწყვეტილება შესაბამისობაშია მოქმედ კანონმდებლობასთან და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია\nიმპორტი ხორციელდება ჩინეთიდან, განცხადებაში (----------) დეტალურად არის მითითებული თუ რა შეცდომა მოხდა. არასწორად მიწოდებული ინვოისების გამო არასწორად შეივსო დეკლარაცია. 2 რეისი ერთ დეკლარაციაში ჩაიწერა და შესაბამისად ზედმეტად დადეკლარირდა. საბაჟო ორგანომ მოითხოვა ექსპორტის დეკლარაცია, რომელსაც ფიზიკურად ვერ წარადგენს, იმიტომ, რომ ექსპორტს ახორციელებს ქართული კომპანია ჩინეთიდან. შესაბამისად, წარმოდგენილი ინვოისების (ტრანსპორტი, საქონელი) გათვალისწინებაზე უთხრეს უარი.\nგამოგზავნილი საქონლის და ტრანსპორტირების ინვოისებიდან გამომდინარე, რომელიც საბაჟო ორგანოსთვის მიმართულ წერილშიც არის მითითებული (-------------) ფიქსირდება საქონელი: ელექტრო ხერხი 10 ცალი, 300 აშშ დოლარის და თვითსწორებადი ლაზერი 20 ცალი 920 აშშ დოლარის ღირებულების. ორივე დეკლარაციაში №--------- და №--------- არის აღნიშნული საქონლის კოდი 8543 - ლაზერი 20 ცალი და საქონლის კოდი 8467 - ელ. ხერხი 10 ცალი. ერთი და იგივე საქონელი ორივე დეკლარაციაში ჩაწერილია შეცდომით. იმპორტის დღგ გადახდილია 2-ჯერ ერთი და იგივე საქონელზე.\nუნდა გაუქმდეს შემოსავლების სამსახურის გადაწყვეტილება და მოხდეს ზედმეტად გადახდილი (2-ჯერ ერთი და იგივე ინვოისებზე) იმპორტის დღგ-ის დაბრუნდება, რომელიც შეადგენს 724,65 ლარს.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო: საბაჟო კოდექსის 90-ე მუხლის პირველი და მე-3 ნაწილების თანახმად:\n1.დეკლარანტის განცხადების საფუძველზე რეგისტრირებულ საბაჟო დეკლარაციაში შესაძლებელია ცვლილების შეტანა. ეს ცვლილება არ შეიძლება შეეხებოდეს იმ საქონელს, რომელიც ამ დეკლარაციით თავდაპირველად დეკლარირებული არ იყო.\n3. საქონლის გაშვების შემდეგ, საბაჟო დეკლარაციის რეგისტრაციიდან 3 წლის განმავლობაში საბაჟო ორგანომ დეკლარანტს მისი განცხადების საფუძველზე შეიძლება მისცეს უფლება, რეგისტრირებულ საბაჟო დეკლარაციაში შეიტანოს ცვლილება საქონლის გაშვების შემდგომი კონტროლის განხორციელების შესახებ სასამართლოს ან საბაჟო ორგანოს შესაბამისი გადაწყვეტილების ჩაბარებამდე, თუ დეკლარანტი ასრულებს საქონლის შესაბამის საბაჟო პროცედურაში მოქცევასთან დაკავშირებულ ვალდებულებებს.\n„საქართველოს საბაჟო ტერიტორიაზე საქონლის გადაადგილებისა და გაფორმების შესახებ ინსტრუქციების დამტკიცების თაობაზე“ საქართველოს ფინანსთა მინისტრის 29.08.2019 წლის №257 ბრძანებით დამტკიცებული „საბაჟო კონტროლის შესახებ“ ინსტრუქციის მე-40 მუხლის მე-3 პუნქტის თანახმად, ამ ინსტრუქციის 39-ე მუხლის პირველი პუნქტის „ბ“ და „გ“ ქვეპუნქტებით განსაზღვრულ შემთხვევებში ან „დ“ ქვეპუნქტით გათვალისწინებული ინფორმაციის მიღებისას, საბაჟო ორგანო უფლებამოსილია, წინასწარი შესწავლის საფუძველზე უარი თქვას კონტროლის დაწყებაზე ან გამოსცეს ბრძანება საქონლის გაშვების შემდგომი კონტროლის დაწყების თაობაზე. ამასთან, დეკლარანტის წერილობით განცხადებასთან ერთად არასაკმარისი მტკიცებულებების წარდგენის შემთხვევაში, საბაჟო ორგანოს მიერ მას ეძლევა გონივრული ვადა ხარვეზის გამოსასწორებლად. სათანადო მტკიცებულებების მიწოდების შემდეგ ხორციელდება საქონლის გაშვების შემდგომი კონტროლი.\nსაქმის გარემოებებით დგინდება, რომ №---------- (15.08.2022 წ) საბაჟო დეკლარაციის კორექტირებასთან დაკავშირებით, საბაჟო დეპარტამენტს 18.08.2022 წელს განცხადებით მიმართა მომჩივანმა და მიუთითა, რომ საბაჟო დეკლარაციით საქონლის გაფორმებისას 3 ინვოისის ნაცვლად შეცდომით წარდგენილ იქნა 4 ინვოისი.\nსაბაჟო დეპარტამენტმა მიუთითა, რომ არასაკმარისი დოკუმენტების გამო არ იყო საფუძველი განეხორციელებინა ცვლილება №------------- (15.08.2022 წ) საბაჟო დეკლარაციაში.\nმომჩივანმა საჩივრის ზეპირი განხილვისას განმარტა, რომ საქონლის ჩინეთიდან ტრანსპორტირებას ახორციელებს ქართული კომპანია, რომელმაც მისი საქონელი შემოიტანა 2 რეისით. საქართველოში შემოსულ საქონელს აქვს თავისი საბაჟო ნომერი, ერთი და იგივე ნომრით საქონელზე დღგ-ის გადახდა ხდება 2-ჯერ. პირველად ჩამოსულ რეისში ჩანს თუ რა ჩამოვიდა ამ ტრანსპორტით. მეორე ტრანსპორტი ცალკე შემოვიდა საქართველოში. საბაჟო დეკლარაციებში მონაცემები არის განცალკევებული. პირველ რეისზე მითითებული ინვოისით საქონელი განბაჟდა მეორე რეისზე, ანუ განბაჟება მოხდა იგივე ინვოისით. საქონლის ჩამოტანისას კომპანია უთითებს დეტალურად საქონლის ზომას, წონას და ამის მიხედვით ხდება საფასურის გადახდა, შესაძლებელია საქონლის იდენტიფიცირება.\nსაბჭო ყურადღებას ამახვილებს საქმის გარემოებებზე, მხარეთა არგუმენტაციაზე და მიიჩნევს, რომ სადავო საკითხი საჭიროებს დამატებით შესწავლას. კერძოდ, დაევალოს საბაჟო დეპარტამენტს მომჩივნის მონაწილეობით შეისწავლოს მითითებულ საბაჟო დეკლარაციებში საქონლის ერთი და იგივე ინვოის(ებ)ის საფუძველზე განმეორებით მითითების საკითხი, იდენტიფიცირების შესაძლებლობის შემთხვევაში, უზრუნველყოს საბაჟო დეკლარაციაში საქონლის გაშვების შემდგომი ცვლილებების განხორციელება.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ;\n2. გაუქმდეს შემოსავლების სამსახურის 30.12.2022 წლის №33930 ბრძანება;\n3. საბაჟო დეპარტამენტს დაევალოს მომჩივნის მონაწილეობით შეისწავლოს სადავო საკითხი და სათანადო საფუძვლების არსებობის შემთხვევაში უზრუნველყოს მომჩივნის პირადი აღრიცხვის ბარათის კორექტირება ამ გადაწყვეტილების შესაბამიად;\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაბაჟო სამართალდარღვევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n27\n\nდოკუმენტის დათვალიერება\n\ninfohub@rs.ge",
    "title": "Document 7cfd94cc-4deb-4a79-a214-14c7f1623b88"
  }
}