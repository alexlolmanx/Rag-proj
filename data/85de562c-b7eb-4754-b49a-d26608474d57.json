{
  "id": "85de562c-b7eb-4754-b49a-d26608474d57",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 16647-2\n21 დეკემბერი 2022\nდოკუმენტის #:\n16647-2\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n23 ივნისი 2020\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, დღგ-ით დასაბეგრი ოპერაციები, თავი XXIII​1 დაბეგვრის დრო, დაბეგვრის დრო საქონლის მიწოდებისას/მომსახურების გაწევისას, დაბეგვრის დრო იმპორტისას, თავი XXIII​2 დასაბეგრი თანხა, დასაბეგრი თანხა საქონლის მიწოდებისას/მომსახურების გაწევისას, დასაბეგრი თანხა საბაჟო პროცედურების დროს, აქციზის გადამხდელი, დასაბეგრი ოპერაცია, დასაბეგრი ოპერაციის დრო, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\nN 16647\n23/06/2020\n\n\n\n\n\n\nშპს ----- ს\n(მის: ქ. -------)\nსადავო საკითხთან დაკავშირებით საჩივრის \nდაკმაყოფილებაზე უარის თქმის თაობაზე\n\n\n\n\nშემოსავლების სამსახურმა განიხილა შპს ----- ს 2019 წლის 27 დეკემბრის 48278/1/2020 საჩივრი, რომლითაც გადასახადის გადამხდელი არ ეთანხმება შემოსავლების სამსახურის აუდიტის დეპარტამენტის 2019 წლის 04 დეკემბრის N025-25 საგადასახადო მოთხოვნას. აღნიშნული საკითხი განხილული იქნა შემოსავლების სამსახურის დავების განხილვის საბჭოს 2020 წლის 28 მაისის სხდომაზე (ოქმი N33).\n\n\nმომჩივნის მიერ წარმოდგენილი სადავო საკითხი:\nგადამხდელის განმარტებით, საზოგადოებამ მხოლოდ 2016 წლის ოქტომბრისა და ნოემბრის თვეებში განახორციელა 11708 მ3 ბუნებრივი აირის რეალიზაცია 14050 ლარად დღგ-ის ჩათვლით და არა - 6152 ლარად დღგ-ის გარეშე. გადამხდელს აღნიშნული თანხა დაბეგრილი აქვს დღგ-ის, მოგების და აქციზის გადასახადებით. ამდენად, აღნიშნული საფუძვლით დარიცხული თანხები ექვემდებარება შემცირებას.\nგადამხდელი ასევე არ ეთანხმება წინა საგადასახადო შემოწმების აქტზე დაყრდნობით, შეძენილი ბუნებრივი აირის 40%-ის აქციზით დაბეგვრის საკითხს. განმარტავს, რომ საკუთარი ავტომობილებისთვის იყენებს შეძენილი ბუნებრივი აირის მხოლოდ 10%-ს, რომელიც სასამართლოს გადაწყვეტილებით აქციზით დასაბეგრ ოპერაციად არ მიიჩნევა. ასევე აღნიშნავს, რომ შემოწმებით აღნიშნული ოპერაცია არ არის გათვალისწინებული მოგების გადასახადში.\n\n\nფაქტობრივი გარემოებები:\nგანსახილველ საკითხთან დაკავშირებით არსებული მასალებით ირკვევა, რომ შემოსავლების სამსახურის 2019 წლის 01 ივლისის N21871 ბრძანების საფუძველზე, ჩატარდა შპს ----- ს  საგადასახადო შემოწმება. შემოწმების შედეგებზე 2019 წლის 26 ნოემბრის შედგა საგადასახადო შემოწმების აქტი, რის საფუძველზეც გამოიცა 2019 წლის 03 დეკემბრის N42126 ბრძანება და გადამხდელს წარედგინა 04 დეკემბრის N025-25 საგადასახადო მოთხოვნა. გადამხდელის საგადასახადო ვალდებულება დამატებით განისაზღვრა სულ 412920.1 ლარით, მათ შორის: გადასახადი 209692 ლარი, ჯარიმა 116718 ლარი და საურავი 86510.1 ლარი.\n\n\nსაგადასახადო შემოწმების აქტის თანახმად სადავო საკითხთან დაკავშირებით დარიცხვა განპირობებულია შემდეგი გარემოებებით:\nსაქართველოს ფინანსთა სამინისტროს საგამოძიებო სამსახურის საგამოძიებო დეპარტამენტის 2019 წლის 29 ივნისის დადგენილებით ირკვევა, რომ გადასახადის გადამხდელი საკუთარი საცხობი საამქროს ტერიტორიაზე კუსტარულად მოწყობილი გაზგასამართი პუნქტის საშუალებით ცალკეული სანდო კლიენტების ავტომობილებზე ახორციელებს ბუნებრივი გაზის რეალიზაციას, რაზეც არ გააჩნია შესაბამისი სანებართვო დოკუმენტაცია. წინა საგადასახადო შემოწმების აქტზე დაყრდნობით, პირი შეძენილი ბუნებრივი აირის 40% მოიხმარს ავტომობილების გაზმომარაგებისათვის და დაიბეგრა აქციზით.\nწინა საგადასახადო შემოწმების აქტის, გადამხდელის პირველადი საგადასახადო დოკუმენტაციის, წარმოების პრინციპებისა და ფაქტობრივი გარემოებების გათვალისწინებით ირკვევა, რომ 2016 წლის მეორე ნახევარში გადამხდელს გარდა საკუთარი ავტომობილებისა, გაზით დატუმბული აქვს უცხო პირთა საკუთრებაში არსებული ავტომობილები. შემოწმებამ იხელმძღვანელა საქართველოს საგადასახადო კოდექსის 73-ე მუხლის მე-9 ნაწილის ,,ბ’’ ქვეპუნქტით, რის შედეგად გაიზარდა საწარმოს დღგ-ით დასაბეგრი ბრუნვა. გადამხდელს დაერიცხა დღგ და აქციზის გადასახადი, ასვე დაჯარიმდა საქართველოს საგადასახადო კოდექსის 275-ე მუხლის შესაბამისად.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ სადავო საკითხთან დაკავშირებით გადამხდელის მოთხოვნა არ უნდა დაკმაყოფილდეს შემდეგ გარემოებათა გამო:\n\n\nსადავო საკითხთან დაკავშირებით შემოსავლების სამსახური მიუთითებს საქართველოს საგადასახადო კოდექსის 160-ე მუხლის ,,ა’’ ქვეპუნქტზე, რომლის თანახმად, დღგ-ით დაბეგვრის ობიექტია დასაბეგრი ოპერაცია.\nსაქართველოს  საგადასახადო  კოდექსის  161-ე  მუხლის  პირველი  პუნქტის  ,,ა’’  ქვეპუნქტის თანახმად, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა.\nსაქართველოს საგადასახადო კოდექსის 182-ე მუხლის პირველი ნაწილის ,,დ’’ ქვეპუნქტის თანახმად, აქციზის გადამხდელია პირი, რომელიც ახორციელებს ბუნებრივი აიროვანი კონდენსატის ან/და ბუნებრივი აირის ავტოსატრანსპორტო საშუალებებისათვის მიწოდებას.\nსაქართველოს საგადასახადო კოდექსის 184-ე მუხლის პირველი ნაწილის ,,დ’’ ქვეპუნქტის თანახმად, აქციზით დასაბეგრი ოპერაციები და დასაბეგრი ოპერაციების განხორციელების მომენტია ბუნებრივი აიროვანი კონდენსატის ან/და ბუნებრივი აირის ავტოსატრანსპორტო საშუალებებისათვის მიწოდების მომენტი.\nსაქართველოს საგადასახადო კოდექსის 73-ე მუხლის მე-9 ნაწილის ,,ბ’’ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nშემოსავლების სამსახური მიუთითებს განსახილველ საკითხთან დაკავშირებით არსებულ გარემოებებზე, კერძოდ: საქართველოს ფინანსთა სამინისტროს საგამოძიებო სამსახურის დადგენილებაზე, რომლის მიხედვითაც ირკვევა, რომ გადასახადის გადამხდელი საკუთარი საცხობი საამქროს ტერიტორიაზე კუსტარულად მოწყობილი გაზგასამართი პუნქტის  საშუალებით ახორციელებდა ბუნებრივი გაზის რეალიზაციას.\nყოველივე ზემოაღნიშნულიდან გამომდინარე, შემოსავლების სამსახური დადგენილი ფაქტობრივი გარემოებების და მოქმედი საგადასახადო კანონმდებლობის გათვალისწინებით მიიჩნევს, რომ ბუნებრივი აირის ავტოსატრანსპორტო საშუალებებისათვის მიწოდების დღგ. და აქციზის გადასახადით დასაბეგრ ოპერაციად განხილვა მართებულია, შესაბამისად აღნიშნულ ნაწილში გადამხდელის მოთხოვნა უსაფუძვლოა და არ უნდა დაკმაყოფილდეს.\n\n\nსაქართველოს საგადასახადო კოდექსის 304–ე მუხლის საფუძველზე,\n\n\nვ ბ რ ძ ა ნ ე ბ : \n\n\n1. შპს ----- ს 2019 წლის 27 დეკემბრის საჩივარი სადავო საკითხთან დაკავშირებით არ დაკმაყოფილდეს;\n2. აღნიშნული გადაწყვეტილების გასაჩივრება გადასახადის გადამხდელის მიერ შესაძლებელია საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი, ვ. გორგასლის ქ. 16) ან სასამართლოში (მის: ქ. თბილისი, დ. აღმაშენებლის ხეივანი N64), საქართველოს საგადასახადო კოდექსის XIV კარით დადგენილი წესის შესაბამისად, ამ გადაწყვეტილების მიღებიდან 20 დღის ვადაში.\nჩამოტვირთვა\nგაზიარება\nთეგები:\nსაქონლის მიწოდება/მომსახურების გაწევა\nსხვადასხვა\nუკუკავშირი\nდაკავშირებული დოკუმენტები\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n46\n\nდოკუმენტის დათვალიერება\n\ninfohub@rs.ge",
    "title": "Document 85de562c-b7eb-4754-b49a-d26608474d57"
  }
}