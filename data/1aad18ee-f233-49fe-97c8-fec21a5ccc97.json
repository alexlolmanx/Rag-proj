{
  "id": "1aad18ee-f233-49fe-97c8-fec21a5ccc97",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21538/2/2023\n05 თებერვალი 2024\nდოკუმენტის #:\n21538/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n02 თებერვალი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nდაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nდამატებით გამოყენებული კანონმდებლობა:\n„გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის N996 ბრძანებით დამტკიცებული ინსტრუქცია\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№21538/2/2023 \n02 თებერვალი 2024\n\n\nგ ა დ ა წ ყ ვ ე ტ ი ლ ე ბ ა\n\n\nმომჩივანი: შპს „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 22.12.2023 წელს განიხილა და მიიღო გადაწყვეტილება შპს „----------“ 8.12.2023 წელს რეგისტრირებულ საჩივარზე (№21538/2/2023).\n\n\nდავის საგანი:\nსაგადასახადო კოდექსის 269-ე მუხლის მე-11 ნაწილით გათვალისწინებული შეღავათით (საგადასახადო მოთხოვნით დარიცხული ჯარიმის 50%-ის გაუქმება) სარგებლობის უფლება. \n\n\nგასაჩივრებული გადაწყვეტილება:\n1. აუდიტის დეპარტამენტის 3.10.2023 წლის №24358 ბრძანება;\n2. შემოსავლების სამსახურის 27.11.2023 წლის №29037 ბრძანება.\n\n\nდარიცხული თანხა: 224 823 ლარი.\nმათ შორის:\nსაშემოსავლო გადასახადი - 149 882\nჯარიმა - 74 941\nსაურავი - 0\n\n\nფაქტების აღწერა\n12.07.2023 წელს მომჩივანს ელექტრონულად წარედგინა შემოსავლების სამსახურის აუდიტის დეპარტამენტის 12.07.2023 წლის №094-48 საგადასახადო მოთხოვნა, რომლის გაცნობის ფაქტი დაფიქსირდა 12.07.2023 წელს.\n16.08.2023 წელს მომჩივანმა განცხადებით (№----------) მიმართა აუდიტის დეპარტამენტს და უარი განაცხადა აუდიტის დეპარტამენტის 12.07.2023 წლის №094-48 საგადასახადო მოთხოვნის გასაჩივრებაზე, იმავდროულად მოითხოვა დაკისრებული ჯარიმის 50 პროცენტისგან (რაც თანხობრივად შეადგენდა 37 470 ლარს) გათავისუფლება საგადასახადო კოდექსის 269-ე მუხლის მე-11 ნაწილის შესაბამისად, იმ საფუძვლით, რომ 7.08.2023 წელს შპს „----------“ ბიუჯეტში გადახდილი ჰქონდა 187 353 ლარი, მათ შორის: საშემოსავლო გადასახადისთვის 149 882 ლარი ხოლო ჯარიმისთვის 37 471 ლარი.\n18.08.2023 წლის №---------- წერილით შემოსავლების სამსახურის დავების დეპარტამენტის მიერ შპს „----------“ ეცნობა, რომ ვინაიდან კანონმდებლობით დადგენილი გასაჩივრების ვადის გასვლამდე არ იქნა წარდგენილი განცხადება, 2023 წლის 17 აგვისტოს გასაჩივრების ვადის გასვლის შემდგომ, ავტომატურ რეჟიმში განხორციელდა, აუდიტის დეპარტამენტის მიერ შპს „----------“ (ს/ნ ----------) მიმართ 12.07.2023 წელს გამოცემული №094-48 საგადასახადო მოთხოვნით განხორციელებული დარიცხვის დროებითი აღრიცხვის ბარათიდან ძირითადი აღრიცხვის ბარათზე გადასვლა.\n19.09.2023 წელს გამოიცა შემოსავლების სამსახურის აუდიტის დეპარტამენტის დასკვნა შპს „----------“ შემოწმების შედეგების გადაანგარიშების თაობაზე. დასკვნის თანახმად შემოწმებით დარიცხული თანხები დავების დეპარტამენტის 18.08.2023 წლის №---------- წერილში მითითებული სამართლებრივი საფუძვლებიდან გამომდინარე არ დაექვემდებარა შემცირებას.\nაღნიშნული დასკვნის საფუძველზე გამოცემული, გადასახადების/გადასახდელების და საგადასახადო სანქციების თანხების დარიცხვის/შემცირების შესახებ აუდიტის დეპარტამენტის 3.10.2023 წლის №24358 ბრძანება 13.10.2023 წელს გასაჩივრდა შემოსავლების სამსახურში, რომლის 27.11.2023 წლის №29037 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური ყურადღებას ამახვილებს ფაქტობრივ გარემოებებზე, რომლის მიხედვით დგინდება, რომ გადასახადის გადამხდელს საგადასახადო მოთხოვნის ჩაბარებიდან 30 დღის ვადაში, საქართველოს ფინანსთა მინისტრის მიერ დადგენილი წესით, საგადასახადო ორგანოში წარდგენილი არ აქვს წერილობითი განცხადება საგადასახადო მოთხოვნის გასაჩივრებაზე უარის თქმის შესახებ. ამასთან, აუდიტის დეპარტამენტის მიერ შპს „----------“ (ს/ნ ----------) მიმართ გამოცემული 2023 წლის 12 ივლისის №094-48 საგადასახადო მოთხოვნით განხორციელებული დარიცხვის გადამხდელის დროებითი აღრიცხვის ბარათიდან ძირითადი აღრიცხვის ბარათზე გადასვლა განხორციელდა ავტომატურ რეჟიმში.\nზემოაღნიშნულიდან გამომდინარე, შემოსავლების სამსახური მიიჩნევს, რომ განსახილველ შემთხვევაში გადამხდელის მიერ არ არის შესრულებული საქართველოს საგადასახადო კოდექსის 269-ე მუხლის მე-11 ნაწილით გათვალისწინებული პირობა, კერძოდ, გადასახადის გადამხდელს საგადასახადო მოთხოვნის ჩაბარებიდან 30 დღის ვადაში, საქართველოს ფინანსთა მინისტრის მიერ დადგენილი წესით, საგადასახადო ორგანოში წარდგენილი არ აქვს წერილობითი განცხადება საგადასახადო მოთხოვნის გასაჩივრებაზე უარის თქმის შესახებ, ამდენად, შემოსავლების სამსახური მიიჩნევს, რომ განსახილველ შემთხვევაში გადამხდელის საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nსაჩივარში აღნიშნულია რომ საქართველოს საგადასახადო კოდექსის 269-ე მუხლით დადგენილია საგადასახადო სამართალდარღვევის და საგადასახადო პასუხისმგებლობის ზოგადი პრინციპები. კერძოდ, მისი მე-11 ნაწილით: საგადასახადო შემოწმების შედეგად დარიცხული ჯარიმების თანხების 50 პროცენტი უქმდება, თუ გადასახადის გადამხდელს ამ საგადასახადო შემოწმების შედეგად გამოცემული საგადასახადო მოთხოვნის ჩაბარებიდან 30 დღის ვადაში ბიუჯეტში სრულად აქვს გადახდილი საგადასახადო მოთხოვნით გათვალისწინებული გადასახადების, აგრეთვე ჯარიმების 50 პროცენტის ტოლფასი თანხა და პირის მიერ ამავე ვადაში აღიარებულია შესაბამისი საგადასახადო მოთხოვნით გათვალისწინებული თანხა.\nზემოთხსენებული ნორმის შინაარსი კომპანიამ წაიკითხა და გაიგო შემდეგნაირად - აუდიტის დეპარტამენტის მიერ საგადასახადო მოთხოვნაში მითითებული ჯარიმის 50 პროცენტი, რომ გაუქმდეს ამისთვის კანონით დადგენილი 2 იმპერატიული პირობაა გამოკვეთილი, რომელიც უნდა შესრულდეს. ხოლო სხვა დამატებით პირობას კანონი არ აწესებს.\nსაგადასახადო მოთხოვნის ჩაბარებიდან 30 დღის ვადაში: \nპირველი პირობის შესრულების დასტურია ის, რომ ბარათზე არსებული სოლიდური ზედმეტობის მიუხედავად კომპანიის მიერ ბიუჯეტში დამატებით განხორციელებულია ჩარიცხვები - კერძოდ, 7.08.2023 წლის №196440 საგადახდო დავალებით 187 353 ლარის თანხა მოიცავს №094-48 საგადასახადო მოთხოვნის მიხედვით ბიუჯეტში გადარიცხულ საშემოსავლო გადასახადს (149 882 ლარი) და ჯარიმის ნახევარს (37 471 ლარი). ეს გარემოება დადასტურებულია და აუდიტის 19.09.2023 წლის დასკვნაშიცაა ასახული.\nმეორე პირობა - 12.07.2023 წლის №094-48 საგადასახადო მოთხოვნით დარიცხული საგადასახადო დავალიანების თანხები აღიარებულია აქტის 30 დღიანი ვადაში გაუსაჩივრებლობის გამო.\nადმინისტრაციული ორგანოების გამოკვლევის პროცესში ორივე გარემოება დადგენილია:\nსრულად აქვს გადახდილი საგადასახადო მოთხოვნით გათვალისწინებული გადასახადების, აგრეთვე ჯარიმების 50 პროცენტის ტოლფასი თანხა;\nაღიარებულია შესაბამისი საგადასახადო მოთხოვნის გათვალისწინებული თანხა. \nსაერთოდ გაურკვეველია ჯარიმის 50 პროცენტის გაუუქმებლობის დასაბუთება შემოსავლების სამსახურის მიერ, რომლის განმარტებითაც, თითქოსდა საგადასახადო მოთხოვნის გაუსაჩივრებლობას სჭირდება განაცხადის გაკეთება, რაც უარის საფუძვლად იქნა წარმოდგენილი.\nმომჩივანი განმარტავს, რომ №094-48 საგადასახადო მოთხოვნის საფუძვლით საგადასახადო დავალიანება 12.07.2023 წელს წარმოიშვა და დარიცხვაც ბარათზეც განხორციელდა. მაგრამ ამოიწურა მოთხოვნის გასაჩივრების 30 დღიანი ვადის დაცვით.\nპირობითად - 12 ივლისის საგადასახადო მოთხოვნას ელექტრონული წესით პორტალზე არ გაცნობოდა კომპანია, მაშინ მოთხოვნის ჩაბარებად 12 რიცხვი აღარ იქნებოდა და ცხადია 30 დღიანი გასაჩივრების ვადაც დარღვეული იქნებოდა.\nავტომატურ ანუ კანონისმიერ აღიარებაზე, საქმეში არსებობს დავების დეპარტამენტის 18.08.2023 წლის №---------- წერილი, რომელიც სამწუხაროდ აუდიტის დეპარტამენტში არ შეფასდა სათანადოდ. აუდიტის დეპარტამენტის მიერ 30 დღიანი ვადის გამოთვლისას ყურადღება რატომღაც გამახვილდა საგადასახადო დავალიანების ძირითად ბარათზე გადატანის თარიღზე, და არა გასაჩივრების 30 დღის გასვლის მომენტზე.\nდავების დეპარტამენტს უბრალოდ კომპანიამ აუხსნა წანამძღვრები განცხადების ელექტრონულად ატვირთვის მომენტში იმ ტექნიკური შეფერხებისა, რაც უკავშირდებოდა 19.07.2023 წელს სხვა თემაზე შედგენილი №011-9584 ოქმს (ეს ოქმი არაა საგადასახადო შემოწმებისას შედგენილი ოქმი და ცხადია არ წარმოადგენს საგადასახადო მოთხოვნის ნაწილს). ეს თემა საშემოსავლო გადასახადის დეკლარაციის წარდგენის ვადის დარღვევის გამო შედგა, თუმცა მალევე, როგორც კეთილსინდისიერი გადამხდელის პრინციპის მხედველობაში მიღებით შემოსავლების სამსახურის 31.07.2023 წლის №18757 ბრძანების საფუძველზე მოიხსნა დაბეგვრის ბარათებიდან. სავარაუდოა, რომ ამ მოვლენამ შეაფერხა ელექტრონული მიბმა №094-48 საგადასახადო მოთხოვნის აღიარების შესახებ ამ ტიპიური განაცხადისა, რაც გენერირდება პორტალზე.\nმომჩივნის აზრით დავების დეპარტამენტის ჩართულობა და მიმოწერები, მხოლოდ სერვისის ელემენტია და მხოლოდ შეუძლია დაასწრაფოს პროცესინგი, რაც განსახილველ შემთხვევაში არც იყო აუცილებელი, რადგანაც საგადასახადო მოთხოვნა ისედაც ავტომატურ რეჟიმში აღიარდა - გაუსაჩივრებლობის გამო - გამოცემიდან (12 ივლისი) და ჩაბარებიდან (12 ივლისი) 30 დღეში.\nსაგადასახადო კოდექსის მე-8 მუხლის მე-5 ნაწილის „ბ“ ქვეპუნქტის თანახმად - აღიარებულია დავალიანება საგადასახადო, თუ პირს გაშვებული აქვს საგადასახადო ორგანოს მიერ მისთვის წარდგენილი საგადასახადო მოთხოვნის გასაჩივრების ამ კოდექსით დადგენილი ვადა.\nსაგადასახადო კოდექსის 44-ე მუხლის მე-9 ნაწილის თანახმად - საგადასახადო ორგანოს მიერ პირისთვის ელექტრონული ფორმით გაგზავნილი დოკუმენტი ჩაბარებულად ითვლება ადრესატის მიერ გაცნობისთანავე, ხოლო ამ კოდექსის 264-ე მუხლის მე-2 ნაწილით გათვალისწინებულ შემთხვევაში გაცნობისთანავე ან გადასახადის გადამხდელის ავტორიზებული მომხმარებლის გვერდზე განთავსებიდან 30-ე დღეს, თუ ამ ვადაში ადრესატი შეტყობინებას არ გასცნობია.\nმომჩივანი მოითხოვს გაუქმდეს გასაჩივრებული გადაწყვეტილებები და სადავო თანხა ჯარიმა 37 471 ლარი.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 269-ე მუხლის მე-11 ნაწილის თანახმად, საგადასახადო შემოწმების შედეგად დარიცხული ჯარიმების თანხების 50 პროცენტი უქმდება, თუ გადასახადის გადამხდელს ამ საგადასახადო შემოწმების შედეგად გამოცემული საგადასახადო მოთხოვნის ჩაბარებიდან 30 დღის ვადაში ბიუჯეტში სრულად აქვს გადახდილი საგადასახადო მოთხოვნით გათვალისწინებული გადასახადების, აგრეთვე ჯარიმების 50 პროცენტის ტოლფასი თანხა და პირის მიერ ამავე ვადაში აღიარებულია შესაბამისი საგადასახადო მოთხოვნით გათვალისწინებული თანხა. \nსაგადასახადო კოდექსის მე-8 მუხლის მე-5 ნაწილის „ბ“ და „ვ“ ქვეპუნქტების თანახმად, საგადასახადო დავალიანება აღიარებულია, თუ: პირს გაშვებული აქვს საგადასახადო ორგანოს მიერ მისთვის წარდგენილი საგადასახადო მოთხოვნის ან/და დავის განმხილველი ორგანოს გადაწყვეტილების გასაჩივრების ამ კოდექსით დადგენილი ვადა; პირს საქართველოს ფინანსთა მინისტრის მიერ დადგენილი წესით საგადასახადო ორგანოში წარდგენილი აქვს წერილობითი განცხადება საგადასახადო მოთხოვნის გასაჩივრებაზე უარის თქმის შესახებ. \n„გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის 171 მუხლის პირველი პუნქტის თანახმად, საქართველოს საგადასახადო კოდექსის მე-8 მუხლის მე-5 ნაწილის „ვ“ ქვეპუნქტის შესაბამისად, პირი უფლებამოსილია საგადასახადო ორგანოს წარუდგინოს წერილობითი განცხადება „საგადასახადო მოთხოვნის გასაჩივრებაზე უარის თქმის შესახებ“.\nშემოსავლების სამსახურის აუდიტის დეპარტამენტის 12.07.2023 წლის №094-48 საგადასახადო მოთხოვნის თანახმად შპს „----------“ საგადასახადო დავალიანება იყო 224 823 ლარი, აქედან საშემოსავლო გადასახადი 149 882 ლარი, ჯარიმა 74 941 ლარი, პირს საურავი არ ერიცხებოდა.\nსაჩივარს ერთვის ს.ს. „----------“ საგადახდო დავალება №196440, რომლის მიხედვითაც 7.08.2023 წელს შპს „----------“ (ს/ნ ----------) მიერ ხაზინის კოდზე (101001000) ამავე საგადახდო დავალების დანიშნულების თანახმად გადახდილია საშემოსავლო გადასახადი 149 882 ლარი და ჯარიმა 37 471 ლარი.\nშემოსავლების სამსახურის აუდიტის დეპარტამენტის 12.07.2023 წლის №094-48 საგადასახადო მოთხოვნის ელექტრონულად გაცნობის ფაქტი დაფიქსირდა 12.07.2023 წელს, შესაბამისად მისი გასაჩივრების ბოლო ვადა იყო 11.08.2023 წელი. მომჩივნის მიერ აღნიშნული საგადასახადო მოთხოვნა არ გასაჩივრებულა.\nსაბჭო მიიჩნევს, რომ შპს „----------“ მიერ შემოსავლების სამსახურის აუდიტის დეპარტამენტის 12.07.2023 წლის №094-48 საგადასახადო მოთხოვნის არ გასაჩივრება და გასაჩივრების ვადის გასვლამდე (7.08.2023 წელი) ამავე მოთხოვნაში ასახული საშემოსავლო გადასახადის თანხის და ჯარიმის თანხის 50 პროცენტის ზუსტი ოდენობით და დანიშნულებაში მითითებით გადახდა მეტყველებს პირის განზრახვაზე ესარგებლა საგადასახადო კოდექსის 269-ე მუხლის მე-11 ნაწილით დადგენილი პირობით.\nაღნიშნულის გათვალისწინებით, საბჭოს მიაჩნია, რომ განსახილველ შემთხვევაში შპს „----------“ მიერ საგადასახადო კოდექსის მე-8 მუხლის მე-5 ნაწილის „ვ“ ქვეპუნქტით გათვალისწინებული განცხადების საგადასახადო კანონმდებლობით გათვალისწინებულ ვადაში წარუდგენლობა არ არის მომჩივნის მოთხოვნის დაკმაყოფილების დამაბრკოლებელი გარემოება. შესაბამისად, შემოწმების შედეგად დაკისრებული ჯარიმის თანხის 50 პროცენტი, საგადასახადო კოდექსის 269-ე მუხლის მე-11 ნაწილის გათვალისწინებით ექვემდებარება შემცირებას.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ა“ ქვეპუნქტით და გადაწყვიტა:\n\n\n1. საჩივარი დაკმაყოფილდეს;\n2. გაუქმდეს შემოსავლების სამსახურის 27.11.2023 წლის №29037 ბრძანება;\n3. გაუქმდეს შემოსავლების სამსახურის აუდიტის დეპარტამენტის 3.10.2023 წლის №24358 ბრძანება;\n4. დაევალოს აუდიტის დეპარტამენტს, 12.07.2023 წლის №094-48 საგადასახადო მოთხოვნაში ასახული ჯარიმის თანხა 50 პროცენტის ოდენობით, შეამციროს საგადასახადო კოდექსის 269-ე მუხლის მე-11 ნაწილის შესაბამისად;\n5. დაევალოს აუდიტის დეპარტამენტს, გადასახადის გადამხდელის პირადი აღრიცხვის ბარათზე განახორციელოს შესაბამისი კორექტირება;\n6. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nკეთილსინდისიერება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n54\n\nდოკუმენტის დათვალიერება\n\ninfohub@rs.ge",
    "title": "Document 1aad18ee-f233-49fe-97c8-fec21a5ccc97"
  }
}