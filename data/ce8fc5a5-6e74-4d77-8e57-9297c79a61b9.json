{
  "id": "ce8fc5a5-6e74-4d77-8e57-9297c79a61b9",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №20089/2/2023\n16 აგვისტო 2023\nდოკუმენტის #:\n20089/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n15 აგვისტო 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nმიმოწერა გადასახადის გადამხდელთან, ეკონომიკური საქმიანობით მიღებული შემოსავლები, საქონლის მიწოდება, საგადასახადო მონიტორინგი, ინვენტარიზაცია\nჩამოტვირთვა\nგაზიარება\n№20089/2/2023\n15 აგვისტო 2023\n\n\nგ ა დ ა წ ყ ვ ე ტ ი ლ ე ბ ა\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 14.07.2023 წელს განიხილა და მიიღო გადაწყვეტილება --ის 26.06.2023 წელს რეგისტრირებულ საჩივარზე (რეგისტრაციის №20089/2/2023). \n\n\n\n\nდავის საგანი: \nსასაქონლო-მატერიალური ფასეულობების ინვენტარიზაციის შედეგად გამოვლენილი დანაკლისის დაბეგვრა. \n\n\nგასაჩივრებული გადაწყვეტილება: \n1. აუდიტის დეპარტამენტის 25.12.2019 წლის №005-508 საგადასახადო მოთხოვნა;\n2. შემოსავლების სამსახურის 22.06.2021 წლის №20314 ბრძანება.\n\n\nდარიცხული თანხა: 276 757 ლარი. \nმათ შორის:\nგადასახადი - 131 525\nდღგ - 62 301\nსაშემოსავლო გადასახადი - 69 224\nჯარიმა - 65 762 \nსაურავი - 79 470\n\n\nფაქტების აღწერა/დარიცხვის საფუძვლები\nაუდიტის დეპარტამენტის კამერალური საგადასახადო შემოწმების 23.12.2019 წლის აქტში აღნიშნულია, რომ საგადასახადო მონიტორინგის დეპარტამენტის 9.11.2015 წლის №41890 ბრძანების საფუძველზე მომჩივნის საქმიანობის ადგილზე ჩატარებული სასაქონლო-მატერიალური ფასეულობების ინვენტარიზაციის შედეგად გამოვლენილია სასაქონლო-მატერიალური ფასეულობების დანაკლისი საბაზრო ღირებულებით 408 419 ლარი. აღნიშნულზე, მომჩივანს საგადასახადო მონიტორინგის დეპარტამენტის 17.05.2016 წლის საგადასახადო სამართალდარღვევის №152616 ოქმით შეეფარდა საგადასახადო კოდექსის 286-ე მუხლის მე-9 ნაწილით გათვალისწინებული ჯარიმა 40 841 ლარის ოდენობით.\nსაგადასახადო კოდექსის 286-ე მუხლის მე-9 ნაწილის მიხედვით, გამოვლენილი დანაკლისი ჩაითვალა მისი აღმოჩენის მომენტში საბაზრო ფასით განხორციელებულ მიწოდებად და დაექვემდებარა 2016 წლის ერთობლივ შემოსავალში ასახვას. მომჩივანს დაერიცხა საშემოსავლო გადასახადი და დაეკისრა ჯარიმა საგადასახადო კოდექსის 275-ე მუხლით.\nმომჩივანს დანაკლისი ასახული არ აქვს მისი გამოვლენის საანგარიშო პერიოდის დღგ-ის დეკლარაციაში. დანაკლისის მიწოდებად განხილვის შედეგად გადასახადის გადამხდელს დაერიცხა დღგ და დაეკისრა ჯარიმა საგადასახადო კოდექსის 275-ე მუხლით.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 25.12.2019 წლის №005-508 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 6.08.2020 წლის №22924 ბრძანებით საჩივარი დარჩა განუხილველი საგადასახადო კოდექსის 301-ე მუხლის „ე“ ქვეპუნქტის საფუძველზე, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\nსაბჭოს 18.02.2021 წლის №11127/2/2020 გადაწყვეტილებით გაუქმდა შემოსავლების სამსახურის 6.08.2020 წლის №22924 ბრძანება და საჩივარი განსახილველად დაუბრუნდა ამავე სამსახურს. შემოსავლების სამსახურმა განიხილა საბჭოს 18.02.2021 წლის გადაწყვეტილებით არსებითად განსახილველად დაბრუნებული საჩივარი. შემოსავლების სამსახურის 22.06.2021 წლის №20314 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, მე-8 მუხლის მე-11 ნაწილზე, 286-ე მუხლის მე-9 ნაწილზე, მე-100 მუხლის პირველ ნაწილზე, 102-ე მუხლის პირველი ნაწილის „ა“ ქვეპუნქტზე და შესაბამის პერიოდში მოქმედი საგადასახადო კოდექსის 161-ე მუხლის პირველ ნაწილზე. ზემოაღნიშნულ ნორმებზე დაყრდნობით და საქმეში წარმოდგენილი მასალების გათვალისწინებით, შემოსავლების სამსახური მიუთითებს, რომ გადამხდელი ვალდებული იყო ინვენტარიზაციის შედეგად გამოვლენილი დანაკლისი დღგ-ის მიზნებისათვის იმავე თვეში ჩაერთო დღგ-ით დასაბეგრ ბრუნვაში, ხოლო საშემოსავლო გადასახადის მიზნებისათვის, აესახა იმავე წლის ერთობლივ შემოსავალში და დაებეგრა საშემოსავლო გადასახადით. ამდენად, შემოსავლების სამსახური მიიჩნევს, რომ შემოწმებით საგადასახადო ვალდებულებების განსაზღვრა განხორციელდა კანონმდებლობის შესაბამისად, ხოლო საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nდადგენილია, რომ ი/მ --- ახორციელებდა სურსათით საცალო ვაჭრობას არასპეციალიზირებულ მაღაზიაში, ასევე დადგენილია, რომ ინვენტარიზაციას არ ესწრებოდა გადასახადის გადამხდელი და არც მისი უფლებამოსილი წარმომადგენელი. შემოწმების აქტის მიხედვით ასევე დგინდება, რომ გადასახადის გადამხდელის მიმართ შედგენილი იქნა საგადასახადო სამართალდარღვევის ოქმი. ჯერ კიდევ ინვენტარიზაციის პერიოდში გადასახადის გადამხდელი ფაქტობრივად წყვეტდა (შეწყვეტილი ჰქონდა) საქმიანობას, ინვენტარიზაციის გამოვლენილი ე.წ. დანაკლისიც სწორედ ამით იყო განპირობებული, ამასთან 2017 წლის აპრილისთვის გადასახადის გადამხდელს უკვე გასხვისებული ჰქონდა როგორც ძირითადი საშუალებები, ასევე თავად მაღაზია. ზემოაღნიშნულიდან გამომდინარე, გაუგებარია საგადასახადო ორგანოს პოზიცია დღგ-ის დარიცხვასთან დაკავშირებით. საგადასახადო ორგანოს წარმოვუდგენთ უძრავი ქონებისა და სხვა აქტივების გასხვისების დამადასტურებელ მტკიცებულებებს. აღნიშნული ასევე დასტურდება საკონტროლო-სალარო აპარატის მონაცემებით, რომლიც ასევე გასხვისებული იქნა სხვა პირზე. ასევე, --- ამ პერიოდისთვის იმყოფებოდა ჯანმრთელობის მხრივ მძიმედ, ფაქტიურად გადაადგილებაც კი არ შეეძლო, სანამ ფეხის ოპერაციას არ გაიკეთებდა (წარმოდგენილია ცნობა), ოპერაცია გაიკეთა 2017 წელს და ფაქტიურად ერთი წელი იმყოფებოდა წოლით რეჟიმში. 2017 წლიდან ხომ საერთოდ არ ჰქონდა წვდომა საგადასახადო საიტზეც. მხოლოდ 2.07.2020 წელს დაურეკა საგამოძიებო სამსახურის გამომძიებელმა და აცნობა აღნიშნული გარემოებები. ამ დროის განმავლობაში კი საერთოდ არ დაკავშირებია არავინ საგადასახადო შემოწმების თაობაზე ან კიდევ სად უნდა დაკავშირებოდნენ, არც მაღაზიაში მუშაობდა ამ დროს და არანაირ საქმიანობას არ ეწეოდა ჯანმრთელობის გამო და ფაქტიურად შეწყვეტილი ჰქონდა საქმიანობა, აღნიშნული დადასტურებულადაც ჩაითვალა.\nსაჩივრის საფუძველზე გაუქმდა კიდეც აღნიშნული ბრძანება (18.02.2021 წლის №11127/2/2020 გადაწყვეტილება), სადაც ნათლად მსჯელობს, რომ შემოსავლების სამსახურს უნდა მიეღო სულ სხვა გადაწყვეტილება ახალი გამოკვლევის შედეგად, მაგრამ არ დაკმაყოფილდა საჩივარი და კვლავ გვიწევს აღნიშნული ბრძანებისა და საგადასახადო მოთხოვნის გასაჩივრება.\nზემოთ მოყვანილი არგუმენტაციაზე არაერთი მსჯელობა იყო წინა საჩივარში, რომ მისამართზე: ---, წლების მანძილზე აღარ ახორციელებდა საქმიანობას და გაუგებარია ----ში საერთოდ ფოსტის გაგზავნა და შემდგომ საგადასახადო შემოწმება, ეს კიდევ საეჭვო გარემოებებს ქმნის იმის დასადასტურებლად, რომ სამართლებრივი კუთხით ირღვევა სამართლიანობის პრინციპი. 23.12.2019 წლის კამერალური შემოწმების ბრძანებაც კი არ იყო ცნობილი ---სთვის, რომ ყოფილიყო ცნობილი, ლოგიკურია წარადგენდა კიდეც სათანადო მტკიცებულებებს, რისი წარმოდგენაც ახლა მოგვიწია, პირველი ის, რომ მაღაზიას საერთოდ არ ამუშავებდა, მეორე ის, რომ თავად წარმოდგენა არ აქვს რა აღუწერეს. 2012 წელს საერთოდ დანგრეული იყო მაღაზია (შენობა-ნაგებობა) ამჟამად ტერიტორიაზე ავტოსადგომია განთავსებული და მეტი სიცხადისთვის უკვე წარმოდგენილია სააღსრულებო ბიუროს დასკვნა, სპეციალისტის მიერ შედგენილი ადგილმდებარეობის შესახებ.\nშემოსავლების სამსახური ეყრდნობა მხოლოდ ავტორიზებული გვერდით მიღებულ ინფორმაციას შემოწმების მხრივ, შემოსავლების სამსახურის მიერ ადგილზე რომ განხორციელებულიყო მოსვლა არც მაღაზია დახვდებოდათ და არც მესაკუთრე და ლოგიკურია ხომ უნდა შეემოწმებინათ ადგილზე რაც არ მომხდარა? თუ ადრინდელი შემოწმება განხორციელდა ადგილზე ამჟამად რა უშლიდათ ხელს? მაგრამ შესაძლებელი იყვნენ კიდეც მოსულები ადგილზე, მაგრამ არც მაღაზია დახვდებოდათ და არც მეპატრონე. გაურკვეველია, რის საფუძველზე დაარიცხეს ---ს ბრძანებაში მითითებული გადასახადი. --- საერთოდ არ შესულა ავტორიზებულ გვერდზე. მისთვის ცნობილი რომ ყოფილიყო საერთოდ აღარ განახორციელებდა საქმიანობას, ამიტომ ზემდგომმა ორგანომ კარგად უნდა გამოიკვლიოს ფაქტები და გააუქმოს 22.06.2021 წლის №20314 ბრძანება და 25.12.2019 წელს გამოცემული №005-508 საგადასახადო მოთხოვნა. შეუძლებელია ამ ოდენობის ჯარიმის დარიცხვა ამ მოტივით ადამიანის მიმართ. საერთოდ არ არის გათვალისწინებული მისი ასაკი, ჯანმრთელობის მდგომარეობა (ინვალიდობა) და ა.შ. ზემოაღნიშნულიდან გამომდინარე, არსებობს ფაქტობრივი და სამართლებრივი საფუძვლები სადავო აქტების გაუქმებისა, კერძოდ კი 22.06.2021 წლის ბრძანების და 25.12.2019 წლის საგადასახადო მოთხოვნის. \n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 305-ე მუხლის პირველი ნაწილის თანახმად, შემოსავლების სამსახურის მიერ მომჩივნისთვის არასასურველი გადაწყვეტილების მიღების შემთხვევაში ამ მომჩივანს უფლება აქვს, გადაწყვეტილება მისი ჩაბარებიდან 20 დღის ვადაში გაასაჩივროს დავების განხილვის საბჭოში ან სასამართლოში.\nსაგადასახადო კოდექსის 44-ე მუხლის მე-10 ნაწილის 19.04.2023 წლამდე მოქმედი რედაქციით, შემოსავლების სამსახურს უფლება აქვს, დოკუმენტი საჯაროდ გაავრცელოს, თუ შესრულებულია შემდეგი პირობები:\nა) პირს 2-ჯერ მაინც გაეგზავნა/წარედგინა დოკუმენტი წერილობითი ფორმით და ადრესატისათვის მისი ჩაბარება ვერ მოხერხდა;\nბ) პირი არ არის შემოსავლების სამსახურის ოფიციალური ვებგვერდის ავტორიზებული მომხმარებელი ან ავტორიზებული მომხმარებლის გვერდზე განთავსებიდან 30 დღის განმავლობაში ადრესატი დოკუმენტს არ გასცნობია.\nამავე მუხლის მე-11 ნაწილის თანახმად, დოკუმენტის საჯაროდ გავრცელება ხორციელდება მისი შემოსავლების სამსახურის ან აღსრულების ეროვნული ბიუროს ოფიციალურ ვებგვერდზე განთავსებით და ჩაბარებულად ითვლება განთავსებიდან მე-20 დღეს.\nდადგენილია, რომ შემოსავლების სამსახურის 22.06.2021 წლის №20314 ბრძანება მომჩივანს გაეგზავნა როგორც ელექტრონულად, ისე საფოსტო დაწესებულების მეშვეობით 2-ჯერ, თუმცა ადრესატისთვის მისი ჩაბარება ვერ მოხერხდა.\nსაგადასახადო კოდექსის 44-ე მუხლის მე-10 ნაწილის საფუძველზე, 10.09.2021 წელს განხორციელდა აღნიშნული ბრძანების საჯაროდ გავრცელება. ანალოგიურ საკითხზე სასამართლოში დამკვიდრებული პრაქტიკით მიჩნეულია, რომ ადმინისტრაციული ორგანოსთვის საჯარო შეტყობინებით დოკუმენტის გაცნობის შესაძლებლობის გამოყენებამდე დოკუმენტის, როგორც ფოსტით (მინიმუმ 2-ჯერ), ისე ელექტრონული ფორმით გაგზავნის ვალდებულების დაკისრება განპირობებულია იმ საფუძვლით, რომ საჯარო შეტყობინების გზით ადრესატისთვის დოკუმენტის ჩაბარება ადმინისტრაციული ორგანოს მხრიდან გამოყენებულ იქნეს, როგორც უკიდურესი ღონისძიება. შესაბამისად, ადრესატისთვის საჯაროდ გავრცელების გზით დოკუმენტის გაცნობამდე, საგადასახადო ორგანომ სრულყოფილად უნდა გამოიყენოს მის ხელთ არსებული ყველა საშუალებით (ტელეფონი, დაზღვეული ან ელექტრონული ფოსტა, მოკლე ტექსტური შეტყობინება და სხვა საშუალებები) გადასახადის გადამხდელისთვის ინფორმაციის მიწოდების შესაძლებლობა და მხოლოდ მას შემდეგ რაც ამოწურავს მათ, მიმართოს საჯარო შეტყობინების გზით ადრესატისათვის დოკუმენტის ჩაბარებას.\nამდენად, მიუხედავად იმისა, რომ სსიპ შემოსავლების სამსახურის მიერ ფორმალურად დაცულია დოკუმენტის საჯაროდ გავრცელებისათვის საგადასახადო კოდექსის 44-ე მუხლის მე-10 ნაწილით დადგენილი წინაპირობები, საბჭო მიიჩნევს, რომ მხოლოდ აღნიშნული არასაკმარისია განსახილველ შემთხვევაში დოკუმენტის საჯაროდ გავრცელებისთვის - როგორც ჩაბარების უკიდურესი ღონისძიების გამოყენებისთვის.\nმოცემულ შემთხვევაში არსებული გარემოებების გათვალისწინებით, საბჭოს მიაჩნია, რომ სადავო ადმინისტრაციული აქტის გადასახადის გადამხდელისთვის ჩაბარების დროს გამოყენებული არ ყოფილა გადასახადის გადამხდელის ინფორმირების ან/და დოკუმენტის ჩაბარების რეალურად არსებული ყველა შესაძლებლობა, მათ შორის, უშუალოდ საგადასახადო ორგანოს თანამშრომელთა მიერ გადასახადის გადამხდელისთვის დოკუმენტის ჩაბარების მცდელობა. შესაბამისად, სადავო დოკუმენტის საჯაროდ გავრცელებით მომჩივანს იგი არ ჩაბარებია კანონით დადგენილი წესით.\nამასთან, გადასახადის გადამხდელის წარმომადგენელმა 26.04.2023 წლის განცხადებით მიმართა შემოსავლების სამსახურს და მოითხოვა საჩივარზე მიღებული გადაწყვეტილების ჩაბარება. შემოსავლების სამსახურის 1.05.2023 წლის №21-04/35449 წერილით მომჩივანს განმეორებით გაეგზავნა შემოსავლების სამსახურის 22.06.2021 წლის №20314 ბრძანების ასლი. აღნიშნული წერილი ადრესატს ჩაბარდა პირადად 7.06.2023 წელს. საჩივარი საბჭოში წარმოდგენილია 26.06.2023 წელს. შესაბამისად, საჩივარი წარმოდგენილია კანონით დადგენილი ვადის დაცვით.\nსაგადასახადო კოდექსის მე-8 მუხლის მე-11 ნაწილის თანახმად, დანაკლისი არის გადასახადის გადამხდელის ბუღალტრულ ჩანაწერებთან შედარებისას გამოვლენილი (მათ შორის, ინვენტარიზაციის საშუალებით) სასაქონლო-მატერიალური ფასეულობების ან/და ძირითადი საშუალებების ნაკლებობა.\nსაგადასახადო კოდექსის 286-ე მუხლის მე-9 ნაწილის თანახმად, გადასახადის გადამხდელთან ამ კოდექსით გათვალისწინებული დანაკლისის გამოვლენა ითვლება მისი აღმოჩენის მომენტში საბაზრო ფასით განხორციელებულ მიწოდებად. ამასთანავე, თუ სასაქონლო-მატერიალური ფასეულობების დანაკლისი საგადასახადო ორგანოს მიერ ინვენტარიზაციის შედეგად გამოვლინდა, პირი დამატებით ჯარიმდება ამ სასაქონლო-მატერიალური ფასეულობების საბაზრო ღირებულების 10 პროცენტის ოდენობით.\nსაგადასახადო კოდექსის 102-ე მუხლის პირველი ნაწილის „ა“ ქვეპუნქტის თანახმად, ეკონომიკური საქმიანობით მიღებულ შემოსავლებს განეკუთვნება საქონლის მიწოდებით მიღებული შემოსავლები.\nსაგადასახადო კოდექსის 161-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციებია საქართველოს ტერიტორიაზე ეკონომიკური საქმიანობის ფარგლებში საქონლის მიწოდება.\nსაქმის გარემოებებით დგინდება, რომ საგადასახადო მონიტორინგის დეპარტამენტის 9.11.2015 წლის №41890 ბრძანების საფუძველზე მომჩივნის ობიექტზე ჩატარებული სასაქონლო-მატერიალური ფასეულობების ინვენტარიზაციის შედეგად გამოვლენილია სასაქონლო-მატერიალური ფასეულობების დანაკლისი საბაზრო ღირებულებით 408 419 ლარი. მომჩივანს საგადასახადო მონიტორინგის დეპარტამენტის 17.05.2016 წლის საგადასახადო სამართალდარღვევის №152616 ოქმით შეეფარდა საგადასახადო კოდექსის 286-ე მუხლის მე-9 ნაწილით გათვალისწინებული ჯარიმა 40 841 ლარის ოდენობით.\nსაგადასახადო შემოწმების შედეგად დადგინდა, რომ მომჩივანს დანაკლისი ასახული არ აქვს მისი გამოვლენის საანგარიშო პერიოდის დღგ-ის დეკლარაციაში. ასევე, დანაკლისი ჩაითვალა მისი აღმოჩენის მომენტში საბაზრო ფასით განხორციელებულ მიწოდებად და დაექვემდებარა 2016 წლის ერთობლივ შემოსავალში ასახვას.\nსაბჭო ყურადღებას ამახვილებს საქმის გარემოებებზე, მითითებულ სამართლებრივ ნორმებზე და მიიჩნევს, რომ მომჩივნის საგადასახადო ვალდებულებები განსაზღვრულია კანონმდებლობის შესაბამისად და არ არსებობს სადავო აქტების გაუქმების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2.გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში. \nჩამოტვირთვა\nგაზიარება\nთეგები:\nეკონომიკური საქმიანობით მიღებული შემოსავლები\nსაქონლის მიწოდება/მომსახურების გაწევა\nინვენტარიზაცია\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n28\n\nდოკუმენტის დათვალიერება\n\ninfohub@rs.ge",
    "title": "Document ce8fc5a5-6e74-4d77-8e57-9297c79a61b9"
  }
}