{
  "id": "cc94ebe7-6988-4391-894e-bbaf5dd08903",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21223/2/2023\n18 იანვარი 2024\nდოკუმენტის #:\n21223/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n17 იანვარი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაჩივრის განხილვაზე უარის თქმა\nჩამოტვირთვა\nგაზიარება\n№ 21223/2/2023\n17 იანვარი 2024\n﻿გ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს„----------“ (ს/ნ ----------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 9.11.2023 წელს განიხილა და მიიღო გადაწყვეტილება შპს „---------“ 2.11.2023 წელს რეგისტრირებულ საჩივარზე (№21223/2/2023). \n\n\nდავის საგანი:\nსაჩივრის განუხილველად დატოვება მისი წარდგენის კანონით დადგენილი ვადის დარღვევის გამო.\n\n\nგასაჩივრებული გადაწყვეტილება:\n1. აუდიტის დეპარტამენტის 6.12.2018 წლის №081-294 საგადასახადო მოთხოვნა;\n2. შემოსავლების სამსახურის 2.11.2023 №24191 წლის ბრძანება.\n\n\nდარიცხული თანხა: 250 980 ლარი.\nმათ შორის:\nგადასახადი - 97 162\nდღგ - -7 248\nმოგების გადასახადი - -38 499\nსაშემოსავლო გადასახადი - 142 803\nქონების გადასახადი - 106\nჯარიმა - 122 249\nსაურავი - 31 569\n\n\nფაქტების აღწერა\nაუდიტის დეპარტამენტის 6.12.2018 წლის №081-294 საგადასახადო მოთხოვნა 17.07.2023 წელს და 15.09.2023 წელს გასაჩივრდა შემოსავლების სამსახურში, რომლის 2.11.2023 წლის №24191 ბრძანებით, საგადასახადო კოდექსის 301-ე მუხლის „ე“ ქვეპუნქტის საფუძველზე, საჩივრები განუხილველი დარჩა საჩივრის წარდგენის კანონით დადგენილი ვადის დარღვევის გამო.\nშემოსავლების სამსახურის 2.11.2023 წლის №24191 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური განმარტავს, რომ შპს „--------“ (ს/ნ ---------) 2018 წლის 3 დეკემბრის აუდიტის დეპარტამენტის საგადასახადო შემოწმების აქტს, გადასახადების/გადასახდელების და საგადასახადო სანქციების თანხების დარიცხვის/შემცირების შესახებ 2018 წლის 6 დეკემბრის №34964 ბრძანებას და ამავე თარიღის №081-294 საგადასახადო მოთხოვნას გადასახადის გადამხდელის ავტორიზებული მომხმარებლის გვერდზე გაეცნო 2019 წლის 8 იანვარს. შემოსავლების სამსახურში საჩივრები წარმოდგენილია გასაჩივრებისათვის კანონით დადგენილი ვადის დარღვევით - 2023 წლის 17 ივლისს და 15 სექტემბერს.\nმითითებულ სამართლებრივ ნორმებსა და ფაქტობრივ გარემოებებზე დაყრდნობით, შემოსავლების სამსახურმა მიიჩნია, რომ ვინაიდან საჩივარი წარმოდგენილია საგადასახადო ორგანოს გადაწყვეტილების გასაჩივრებისათვის კანონით დადგენილი 30 დღიანი ვადის დარღვევით, ხოლო მომჩივანს არ წარმოუდგენია პოზიცია გასაჩივრების ვადის დარღვევის მისგან დამოუკიდებელი მიზეზით გამოწვევასთან დაკავშირებით, სახეზეა საჩივრის განუხილველად დატოვების საქართველოს საგადასახადო კოდექსის 301-ე მუხლის „ე“ ქვეპუნქტით გათვალისწინებული საფუძველი. \n\n\nმომჩივნის არგუმენტაცია\nმომჩივანი მიუთითებს, რომ საწარმოს დირექტორი და 100%-იანი წილის მფლობელი, ვლადიმერ შენგელია, საგადასახადო შემოწმების პერიოდში იმყოფებოდა სასჯელაღსრულების დაწესებულებაში სასამართლოს გამამტყუნებელი განაჩენის საფუძველზე და შესაბამისად, საწარმოს ხელმძღვანელობის უფლებამოსილება ჩამორთმეული ჰქონდა. ამ პერიოდში მას არავის მიმართ არ გაუცია მინდობილობა საწარმოს ხელმძღვანელობის თაობაზე და საწარმოს ფაქტობრივად შეჩერებული ჰქონდა საქმიანობა.\nდირექტორის პატიმრობაში ყოფნის პერიოდში შპს „----------“ ქონება თაღლითური გზით იქნა გასხვისებული, ფულადი ანგარიშსწორების გარეშე მოხდა მისი რეგისტრაცია სხვა პირებზე. ამ საკითხთან დაკავშირებით დირექტორმა მიმართა -----------ა/რ პროკურატურას, გამოძიება დღემდე მიმდინარეობს. \nმომჩივანს მიაჩნია, რომ შემოწმებისას უხეშად დაირღვა კანონის დანაწესი, საწარმოს დირექტორი ან კანონიერი წარმომადგენელი არ დასწრებია შემოწმების პროცესს. ითხოვს, 3.12.2018 წლის შემოწმების აქტის საფუძველზე გამოცემული საგადასახადო მოთხოვნის კორექტირებას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 44-ე მუხლის პირველი ნაწილის მიხედვით, საგადასახადო ორგანო დოკუმენტს პირს უგზავნის ან/და წარუდგენს წერილობითი ან ელექტრონული ფორმით. ამავე მუხლის მე-3 ნაწილის შესაბამისად, დოკუმენტის გაგზავნის ან/და წარდგენის ფორმას ირჩევს საგადასახადო ორგანო.\nსაგადასახადო კოდექსის 44-ე მუხლის მე-9 ნაწილის თანახმად, საგადასახადო ორგანოს მიერ პირისათვის ელექტრონული ფორმით გაგზავნილი დოკუმენტი ჩაბარებულად ითვლება ადრესატის მიერ მისი გაცნობისთანავე.\nსაგადასახადო კოდექსის 299-ე მუხლის პირველი ნაწილის მიხედვით, საგადასახადო ორგანოს მიერ პირის მიმართ ამ კოდექსის საფუძველზე მიღებული გადაწყვეტილება შეიძლება გასაჩივრდეს დავის განმხილველ ორგანოში ამ თავით დადგენილი წესით. ამავე მუხლის მე-4 ნაწილის თანახმად, პირს უფლება აქვს, გაასაჩივროს საგადასახადო ორგანოს გადაწყვეტილება მისი ჩაბარებიდან 30 დღის ვადაში.\nსაგადასახადო კოდექსის 301-ე მუხლის „ე“ ქვეპუნქტი ადგენს, რომ დავის განმხილველი ორგანო საჩივარს არ განიხილავს, თუ გასულია საჩივრის წარდგენის ვადა.\nსაგადასახადო კოდექსის 299-ე მუხლის მე-10 ნაწილის მიხედვით, საგადასახადო ორგანოს გადაწყვეტილება შეიძლება გასაჩივრდეს საჩივრის წარდგენის ვადის გასვლის შემდეგაც, თუ მომჩივანი დაამტკიცებს, რომ გასაჩივრების ვადის დარღვევა მისგან დამოუკიდებელი მიზეზით იყო გამოწვეული.\nშემოსავლების სამსახურის აუდიტის დეპარტამენტის 7.11.2023 წლის №--------- წერილის მიხედვით, გადასახადის გადამხდელი შემოსავლების სამსახურის აუდიტის დეპარტამენტის 3.12.2018 წლის საგადასახადო შემოწმების აქტს 6.12.2018 წლის №34964 ბრძანებას და ამავე თარიღის №081-294\nსაგადასახადო მოთხოვნას, გადასახადის გადამხდელის ავტორიზებული მომხმარებლის გვერდზე გაეცნო 8.01.2019 წელს, აღნიშნული აქტების გასაჩივრების ვადის ბოლო დღე იყო 7.02.2019 წელი, საჩივარი შემოსავლების სამსახურს წარედგინა 17.07.2023 წელს და 15.09.2023 წელს, გასაჩივრების კანონით დადგენილი ვადის დარღვევით.\nზემოაღნიშნული სამართლებრივი ნორმებისა და ფაქტობრივი გარემოებების საფუძველზე, მხარეთა არგუმენტაციის გათვალისწინებით, საბჭომ მიიჩნია, რომ შემოსავლების სამსახურის სადავო ბრძანება, საჩივრის განუხილველად დატოვების თაობაზე მართლზომიერია, არ არსებობს მისი გაუქმების და მომჩივნის მოთხოვნის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\n\n\nჩამოტვირთვა\nგაზიარება\nთეგები:\nგასულია საჩივრის წარდგენის ვადა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n39\n\nდოკუმენტის დათვალიერება\n\ninfohub@rs.ge",
    "title": "Document cc94ebe7-6988-4391-894e-bbaf5dd08903"
  }
}