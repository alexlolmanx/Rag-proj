{
  "id": "9dc29705-ed98-447f-96c1-96ac9bdfd908",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №21930/2/2024\n24 აპრილი 2024\nდოკუმენტის #:\n21930/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n23 აპრილი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nმომსახურების დეპარტამენტი\nსაკანონმდებლო ნორმა:\nსაჩივრის განხილვაზე უარის თქმა\nჩამოტვირთვა\nგაზიარება\n№21930/2/2024\n23 აპრილი 2024\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „------------ი“ (ს/ნ ---------------) \nმოპასუხე: მომსახურების დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 21.03.2024 წელს განიხილა და მიიღო გადაწყვეტილება შპს -------ის 11.01.2024 წელს რეგისტრირებულ საჩივარზე (რეგისტრაციის №21930/2/2024).\n\n\nდავის საგანი: \nსაჩივრის განუხილველად დატოვება - დარღვეულია გასაჩივრების ვადა.\n\n\nგასაჩივრებული გადაწყვეტილება: \n1. მომსახურების დეპარტამენტის 2.12.2016 წლის №011-5930 საგადასახადო სამართალდარღვევის ოქმი;\n2. შემოსავლების სამსახურის 22.12.2023 წლის №32549 ბრძანება.\n\n\nდარიცხული თანხა: 150 ლარი.\nმათ შორის:\nჯარიმა - 100\nჯარიმა - 50\n\n\nპროცედურული გარემოებები\nმომსახურების დეპარტამენტის 2.12.2016 წლის №011-5930 საგადასახადო სამართალდარღვევის ოქმის საფუძველზე მომჩივანი დაჯარიმდა 150 ლარის ოდენობით. \nაღნიშნული სამართალდარღვევის ოქმი გასაჩივრდა შემოსავლების სამსახურში, რომლის 22.12.2023 წლის №32549 ბრძანებით საჩივარი საგადასახადო კოდექსის 301-ე მუხლის „ე“ ქვეპუნქტის საფუძველზე დარჩა განუხილველი, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 44-ე მუხლის პირველ, მე-3, მე-4, შესაბამის პერიოდში მოქმედ მე-10 და მე-11 ნაწილებზე, საგადასახადო კოდექსის 299-ე მუხლის მე-4 ნაწილზე და მე-10 ნაწილებზე და 301-ე მუხლის „ე“ ქვეპუნქტზე.\nშემოსავლების სამსახურის გადასახადების ადმინისტრირების საინფორმაციო სისტემის მონაცემებით დგინდება, რომ სადავო საგადასახადო სამართალდარღვევის ოქმი საჯაროდ გავრცელდა 26.09.2017 წელს ჩაბარებულად ჩაითვალა 16.10.2017 წელს (ელექტრონულად გაეცნო 16.11.2023 წელს), საჩივარი კი წარმოდგენილია კანონით დადგენილი ვადის დარღვევით - 16.11.2023 წელს.\nზემოაღნიშნული სამართლებრივი ნორმებისა და იმ გარემოებების გათვალისწინებით, რომ საჩივარი წარმოდგენილია საგადასახადო კანონმდებლობით დადგენილი ვადის დარღვევით, ხოლო მომჩივანს არ დაუმტკიცებია, რომ გასაჩივრების ვადის დარღვევა მისგან დამოუკიდებელი მიზეზით იყო გამოწვეული, შემოსავლების სამსახურმა მიიჩნია, რომ საქართველოს საგადასახადო კოდექსის 301-ე მუხლის ,,ე” ქვეპუნქტის თანახმად, საჩივარი უნდა დარჩეს განუხილველი.\n\n\nმომჩივნის არგუმენტაცია\nპორტალით არ სარგებლობს 2016 წლის ბოლოდან. 16.11.2023 წელს გახსნა და გაეცნო 2.12.2016 წლის სამართალდარღვევის ოქმს, რომლის შესახებ არ იყო ინფორმირებული, როგორც პორტალზე მისი გაცნობით ასევე შემოსავლების სამსახურის მიერ მისი ფოსტის მეშვეობით წერილობითი ფორმით გამოგზავნის გზით. \nხსენებულ სანქციას და შემოსავლების სამსახურის გადაწყვეტილებას არ ეთანხმება. ოქმი არ ჩაბარებია სათანადო წესით და მას გაეცნო, როგორც შემოსავლების სამსახურიც აღნიშნავს 16.11.2023 წელს, როდესაც ხანდაზმულობის ვადა, 3 წელი, გასული იყო.\nგადაწყვეტილებაში აღნიშნულია, რომ ხსენებული ოქმი საჯაროდ გავრცელდა კანონმდებლობის გათვალისწინებით, კერძოდ: \n„შესაბამის პერიოდში მოქმედი საქართველოს საგადასახადო კოდექსის 44-ე მუხლის მე-10 ნაწილის შესაბამისად, შემოსავლების სამსახურს უფლება აქვს, დოკუმენტი საჯაროდ გაავრცელოს, თუ შესრულებულია შემდეგი პირობები:\nა) პირს 2-ჯერ მაინც გაეგზავნა/წარედგინა დოკუმენტი წერილობითი ფორმით და ადრესატისათვის მისი ჩაბარება ვერ მოხერხდა;\nბ) პირი არ არის შემოსავლების სამსახურის ოფიციალური ვებგვერდის ავტორიზებული მომხმარებელი ან ავტორიზებული მომხმარებლის გვერდზე განთავსებიდან 30 დღის განმავლობაში ადრესატი დოკუმენტს არ გასცნობია.“\nპირობა: „ა) პირს 2-ჯერ მაინც გაეგზავნა/წარედგინა დოკუმენტი წერილობითი ფორმით და ადრესატისათვის მისი ჩაბარება ვერ მოხერხდა;“ - მისი ინფორმაციით არ შესრულებულა, მისთვის არ არის ცნობილი და არც ხსენებულ სამსახურ წარუდგენია მტკიცებულება, რომ პირობა შესრულდა, შესაბამისად მისი რეალობის დამადასტურებელი საბუთი არ არის დართული გადაწყვეტილებაზე. ამავე დროს არის/იყო სამსახურის ოფიციალური ვებგვერდის ავტორიზებული მომხმარებელი და ამავე გვერდზე გაცნობა მოხდა 2023 წელს.\nშესაბამისად ოქმის საჯაროდ გავრცელების საფუძველი არ იკვეთება. ითხოვს ხსენებული ოქმი ძალადაკარგულად იქნას ცნობილი და არსებული სანქცია გაუქმდეს. წინა პერიოდებში არ დაჯარიმებულა და გადასახადებს იხდის კანონმდებლობის შესაბამისად.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 299-ე მუხლის მე-4 ნაწილის თანახმად, პირს უფლება აქვს, გაასაჩივროს საგადასახადო ორგანოს გადაწყვეტილება მისი ჩაბარებიდან 30 დღის ვადაში.\nსაგადასახადო კოდექსის 301-ე მუხლის „ე“ ქვეპუნქტის შესაბამისად, დავის განმხილველი ორგანო საჩივარს არ განიხილავს, თუ გასულია საჩივრის წარდგენის ვადა.\nსაგადასახადო კოდექსის 44-ე მუხლის მე-10 ნაწილის 19.04.2023 წლამდე მოქმედი რედაქციით, შემოსავლების სამსახურს უფლება აქვს, დოკუმენტი საჯაროდ გაავრცელოს, თუ შესრულებულია შემდეგი პირობები:\nა) პირს 2-ჯერ მაინც გაეგზავნა/წარედგინა დოკუმენტი წერილობითი ფორმით და ადრესატისათვის მისი ჩაბარება ვერ მოხერხდა;\nბ) პირი არ არის შემოსავლების სამსახურის ოფიციალური ვებგვერდის ავტორიზებული მომხმარებელი ან ავტორიზებული მომხმარებლის გვერდზე განთავსებიდან 30 დღის განმავლობაში ადრესატი დოკუმენტს არ გასცნობია.\nსაგადასახადო კოდექსის 44-ე მუხლის მე-11 ნაწილის თანახმად, დოკუმენტის საჯაროდ გავრცელება ხორციელდება მისი შემოსავლების სამსახურის ოფიციალურ ვებგვერდზე განთავსებით და ჩაბარებულად ითვლება განთავსებიდან მე-20 დღეს.\nსაგადასახადო კოდექსის 299-ე მუხლის მე-10 ნაწილის შესაბამისად, საგადასახადო ორგანოს გადაწყვეტილება შეიძლება გასაჩივრდეს საჩივრის წარდგენის ვადის გასვლის შემდეგაც, თუ მომჩივანი დაამტკიცებს, რომ გასაჩივრების ვადის დარღვევა მისგან დამოუკიდებელი მიზეზით იყო გამოწვეული.\nმომსახურების დეპარტამენტის სადავო საგადასახდო სამართალდარვევის ოქმის გასაჩივრების ვადასთან დაკავშირებით, საბჭო მიუთითებს შემოსავლების სამსახურის 15.01.2024 წლის №2580-21-11 წერილზე, რომლის მიხედვითაც მომჩივანს მომსახურების დეპარტამენტის 2.12.2016 წლის №011-5930 საგადასახდო სამართალდარვევის ოქმი გაეგზავნა ელექტრონულად გადასახადის გადამხდელის ავტორიზებული მომხმარებლის გვერდზე, რომელსაც მომჩივანი გაგზავნიდან 30 დღის განმავლობაში არ გასცნობია. აღნიშნულიდან გამომდინარე, მომსახურების დეპარტამენტის 2.12.2016 წლის №011-5930 საგადასახდო სამართალდარვევის ოქმი ადრესატს გაეგზავნა საფოსტო დაწესებულების მეშვეობით, თუმცა მისი ჩაბარება ვერ მოხერხდა. აღნიშნულიდან გამომდინარე, საგადასახადო კოდექსის 44-ე მუხლის მე-10 ნაწილის 19.04.2023 წლამდე მოქმედი რედაქციის თანახმად, 26.09.2017 წელს განხორციელდა აღნიშნული საგადასახდო სამართალდარვევის ოქმის საჯაროდ გავრცელება.\nმომსახურების დეპარტამენტის 2.12.2016 წლის №011-5930 საგადასახდო სამართალდარვევის ოქმი მომჩივანს პირველად გაეგზავნა 29.06.2017 წელს მისამართზე - თბილისი, -----ის ქ. №-- გზავნილი დაუბრუნდა გამგზავნს, („არავინ დახვდა მისამართზე, დატოვა შეტყობინება, ------ი“), ხოლო მეორედ გაეგზავნა 28.07.2017 წელს მისამართზე - თბილისი, -----ის ქ. №----, გზავნილი დაუბრუნდა გამგზავნს („შენახვის ვადის გასვლის გამო, მოუკითხავობის გამო“) საფუძვლით.\nსაბჭოს მიაჩნია, რომ შემოსავლების სამსახურის მიერ დაცულია დოკუმენტის საჯაროდ გავრცელებისათვის საგადასახადო კოდექსის 44-ე მუხლის მე-10 ნაწილით 19.04.2023 წლამდე მოქმედი რედაქციით დადგენილი წინაპირობები და შესაბამისად, მოცემულ შემთხვევაში არსებული გარემოებების გათვალისწინებით, სადავო ადმინისტრაციული აქტი მომჩივანს ჩაბარდა კანონით დადგენილი წესით (საჯაროდ გავრცელებით).\nსაგადასახადო კოდექსის 44-ე მუხლის მე-4 ნაწილის თანახმად, პირისათვის ერთი და იმავე დოკუმენტის რამდენჯერმე ან რამდენიმე ფორმით წარდგენის შემთხვევაში მისი წარდგენის თარიღად ითვლება ამ დოკუმენტის პირველად ჩაბარების თარიღი.\nამგვარად, სადავო აქტის გასაჩივრების ვადა უნდა აითვალოს საჯაროდ გავრცელებული დოკუმენტების ჩაბარებულად ჩათვლის დღიდან (16.10.2017 წელი). შესაბამისად, სადავო აქტების გასაჩივრების ბოლო ვადა იყო 15.11.2017 წელი.\nმომჩივანი სადავო აქტებს ავტორიზებული მომხმარებლის გვერდზე გაეცნო 16.11.2023 წელს. \nსაჩივარი შემოსავლების სამსახურში წარდგენილია 16.11.2023 წელს გასაჩივრების 30 დღიანი ვადის ამოწურვის შემდეგ. შესაბამისად, დარღვეულია საჩივრის წარდგენის კანონით დადგენილი ვადა. \nმომჩივანი განმარტავს, რომ პორტალით არ სარგებლობს 2016 წლის ბოლოდან. 16.11.2023 წელს გახსნა და გაეცნო 2.12.2016 წლის სამართალდარღვევათა ოქმს, რომლის შესახებ არ იყო ინფორმირებული, როგორც პორტალზე მისი გაცნობით ასევე შემოსავლების სამსახურის მიერ მისი ფოსტის მეშვეობით წერილობითი ფორმით გამოგზავნის გზით, ოქმის საჯაროდ გავრცელების საფუძველი არ იკვეთება. ითხოვს ხსენებული ოქმი ძალადაკარგულად იქნას ცნობილი და არსებული სანქცია გაუქმდეს.\nსაბჭოს მიაჩნია, რომ აღნიშნული გარემოება არ შეიძლება გახდეს დარღვეული ვადის აღდგენის საფუძველი.\nამგვარად, ვინაიდან საჩივარი წარდგენილია საგადასახადო ორგანოს გადაწყვეტილების გასაჩივრებისათვის კანონით დადგენილი 30 დღიანი ვადის დარღვევით და ამასთან, არ იკვეთება სადავო აქტის გასაჩივრებისათვის დადგენილი ვადის აღდგენის საფუძველი, საბჭოს მიაჩნია, რომ შემოსავლების სამსახურის 22.12.2023 წლის №32549 ბრძანება, საგადასახადო კოდექსის 301-ე მუხლის ,,ე” ქვეპუნქტის საფუძველზე, საჩივრის განუხილველად დატოვების თაობაზე მართებულია და არ არსებობს მისი გაუქმების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგასულია საჩივრის წარდგენის ვადა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n4\n\nდოკუმენტის დათვალიერება\n\ninfohub@rs.ge",
    "title": "Document 9dc29705-ed98-447f-96c1-96ac9bdfd908"
  }
}