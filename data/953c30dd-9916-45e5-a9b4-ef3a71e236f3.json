{
  "id": "953c30dd-9916-45e5-a9b4-ef3a71e236f3",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №18641/2/2023\n04 აპრილი 2023\nდოკუმენტის #:\n18641/2/2023\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n02 მარტი 2023\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, შემოსავლებისა და ხარჯების აღრიცხვის პრინციპები, ცალკეული საქონლის მიმწოდებელი ფიზიკური პირის შემოსავლის დაბეგვრა, გადახდის წყაროსთან გადასახადის დაკავების წესი\nჩამოტვირთვა\nგაზიარება\n№18641/2/2023\n2.03.2023\n\n\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: \"----------\" (ს/ნ ----------) \nმოპასუხე: აუდიტის დეპარტამენტი\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 2.03.2023 წელს განიხილა და მიიღო გადაწყვეტილება შპს ---------- 13.01.2023 წელს რეგისტრირებულ საჩივარზე (რეგისტრაციის №18641/2/2023). \n\n\nდავის საგანი:\n1. საგადასახადო ვალდებულებების განსაზღვრა არაპირდაპირი მეთოდით და ჯართის შეძენაზე ფიზიკურ პირებზე გაცემული თანხების გადახდის წყაროსთან საშემოსავლო გადასახადით დაბეგვრა;\n2. ნაღდი ფულის ნაშთის საწარმოს დირექტორზე გაცემულ ხელფასად განხილვა და გადახდის წყაროსთან საშემოსავლო გადასახადით დაბეგვრა;\n3. მეორადი აკუმულატორების რეალიზაციის დღგ-ით დაბეგვრა\n\n\nგასაჩივრებული გადაწყვეტილება:\n1. აუდიტის დეპარტამენტის 4.07.2022 წლის №021-58 საგადასახადო მოთხოვნა;\n2. შემოსავლების სამსახურის 16.12.2022 წლის №31660 ბრძანება. \n\n\nდარიცხული თანხა: 498 274 ლარი.\nმათ შორის:\nგადასახადი - 290 103\nდღგ - 20 501\nსაშემოსავლო გადასახადი - 269 602\nჯარიმა - 145 741\nსაურავი - 62 430\n\n\nპროცედურული გარემოებები\nშესამოწმებელ პერიოდში საწარმოს საქმიანობაა შავი და ფერადი ლითონის შეძენა-რეალიზაცია.\nაუდიტის დეპარტამენტის მიერ ჩატარდა გადასახადის გადამხდელის საქმიანობის 2019 წლის პირველი იანვრიდან 2022 წლის პირველ იანვრამდე საანგარიშო პერიოდების კამერალური საგადასახადო შემოწმება. შემოწმების შედეგები აისახა აუდიტის დეპარტამენტის 6.06.2022 წლის საგადასახადო შემოწმების აქტში, რომლის საფუძველზე გამოიცა 4.07.2022 წლის №17353 ბრძანება და №021-58 საგადასახადო მოთხოვნა, რაც გასაჩივრდა შემოსავლების სამსახურში.შემოსავლების სამსახურის 16.12.2022 წლის №31660 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nსადავო საკითხები:\n1.საგადასახადო ვალდებულებების განსაზღვრა არაპირდაპირი მეთოდით და ჯართის შეძენაზე ფიზიკურ პირებზე გაცემული თანხების გადახდის წყაროსთან საშემოსავლო გადასახადით დაბეგვრა\nფაქტების აღწერა\nაუდიტის დეპარტამენტის 6.06.2022 წლის საგადასახადო შემოწმების აქტის მიხედვით, შემოწმების პროცესში გადამხდელმა ვერ წარადგინა ბუღალტრული აღრიცხვის პროგრამა და ფიზიკური პირებისგან საქონლის შესყიდვის დამადასტურებელი ჟურნალები. საგადასახადო ვალდებულებების განსაზღვრისთვის საგადასახადო ორგანომ იხელმძღვანელა შემოსავლების სამსახურის გადასახადების ადმინისტრირების საინფორმაციო სისტემაში დაფიქსირებული მონაცემებითა და გადამხდელის მიერ წარდგენილი საბანკო ანგარიშის ამონაწერებით.\nზემოაღნიშნული მონაცემების მიხედვით დადგინდა, რომ შესამოწმებელ პერიოდში გადამხდელი საქონლის შესყიდვას ახორციელებდა დოკუმენტით. ამასთან, რეალიზაციის სასაქონლო ზედნადებებით დაფიქსირებული საქონლის ოდენობა მნიშვნელოვნად აღემატება შესყიდვის დოკუმენტების მიხედვით, შეძენილი ჯართის რაოდენობას. შესაბამისად, საგადასახადო ორგანომ მიიჩნია, რომ წარდგენილი სააღრიცხვო დოკუმენტაციით, შეუძლებელია დაბეგვრის ობიექტის დადგენა. საგადასახადო კოდექსის 73-ე მუხლის მე-5 ნაწილის „ა“ ქვეპუნქტის და შემოსავლების სამსახურის 2012 წლის 2 თებერვლის №1162 ბრძანებით დამტკიცებული №0256 სიტუაციური სახელმძღვანელოს მოთხოვნათა საფუძველზე განისაზღვრა დოკუმენტების გარეშე შესყიდული ჯართის რაოდენობა და მისი შესყიდვის ღირებულება.\nაღნიშნული ჯართი განხილულ იქნა ფიზიკური პირებისგან შეძენილად საწარმოს და სხვა მსგავსი საქმიანობის განმახორციელებელი პირების შესყიდვის დოკუმენტებით დაფიქსირებული შესყიდვის მინიმალური ფასით. ამგვარად, გაანგარიშდა ფიზიკური პირებისთვის ანაზღაურებული თანხები. შემოსავლების სამსახურის გადასახადების ადმინისტრირების საინფორმაციო სისტემის მონაცემებით, შესამოწმებელ პერიოდში საწარმოს გადახდის წყაროსთან საშემოსავლო გადასახადით დაბეგრილი აქვს აღნიშნულ ფიზიკურ პირებზე ანაზღაურებული თანხები 315 265 ლარის ოდენობით. \nშემოწმების შედეგად გაანგარიშებული ფიზიკურ პირებზე ანაზღაურებული თანხები აღემატება გადამხდელის მიერ დეკლარირებულ მონაცემებს და შეადგენს 4 510 287 ლარს (აგროსილი თანხა საშემოსავლო გადასახადის ჩათვლით). საგადასახადო კოდექსის 1333 მუხლის პირველი ნაწილის გათვალისწინებით, ზემოაღნიშნულ ფიზიკურ პირებზე გაცემული თანხები დაექვემდებარა გადახდის წყაროსთან 3%-ით დაბეგვრას. მომჩივანს ასევე შეეფარდა საგადასახადო კოდექსის 275-ე მუხლით გათვალისწინებული ჯარიმა.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საგადასახადო კოდექსის 136-ე მუხლით, 73-ე მუხლის მე-5 ნაწილით, ამავე მუხლის მე-9 ნაწილის „ბ“ ქვეპუნქტით, 49-ე მუხლის პირველი ნაწილის „ე“ ქვეპუნქტით, 61-ე მუხლის მე-3 ნაწილით, 1333 მუხლის პირველი ნაწილით, 154-ე მუხლით და მიიჩნია, რომ შემოწმებისას საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, ხოლო საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nშემმოწმებლის მიერ, დოკუმენტის გარეშე შესყიდული ჯართის ღირებულება და რაოდენობის განსაზღვრისათვის გამოყენებული იქნა არაპირდაპირი მეთოდი, იგი განხილული იქნა ფიზიკური პირებისაგან შესყიდულად და ღირებულების განსაზღვრისათვის გამოიყენეს დოკუმენტებში დაფიქსირებული შესყიდვის მინიმალური ფასი, აღნიშნული მიდგომა არასამართლიანია, რადგან შესყიდვის ფასი იცვლება ყოველდღიურად და მნიშვნელოვნად, ასეთი მიდგომით უსაფუძვლოდ და არასამართლიანადაა გაზრდილი 3-% იანი განაკვეთით დასაბეგრი ბაზა. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს გარემოებათა გამო:\nსაგადასახადო კოდექსის 136-ე მუხლის მე-3 ნაწილის მიხედვით, გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nამავე კოდექსის 73-ე მუხლის მე-5 ნაწილის „ა“ ქვეპუნქტის თანახმად, საგადასახადო ორგანოს უფლება აქვს, პირის საგადასახადო ვალდებულებები განსაზღვროს არაპირდაპირი მეთოდების გამოყენებით (აქტივების სიდიდის, საოპერაციო შემოსავლებისა და ხარჯების, პირის შესახებ ინფორმაციის მისი საქმიანობის სხვა საგადასახადო პერიოდთან ან სხვა ამგვარი გადასახადის გადამხდელის შესახებ მონაცემების შედარების, აგრეთვე სხვა მსგავსი ინფორმაციის ანალიზის საფუძველზე), თუ პირს არ აქვს სააღრიცხვო დოკუმენტაცია ან სააღრიცხვო დოკუმენტაციით შეუძლებელია დაბეგვრის ობიექტის დადგენა.\nსაგადასახადო კოდექსის კოდექსის 49-ე მუხლის პირველი ნაწილის „ე“ ქვეპუნქტის შესაბამისად, საგადასახადო ორგანოებს უფლება აქვთ დამოუკიდებლად განსაზღვრონ გადასახადის გადამხდელის საგადასახადო ვალდებულების მოცულობა საგადასახადო ორგანოში არსებული ინფორმაციით (მათ შორის, გადასახადის გადამხდელის დანახარჯების შესახებ) ან შედარების მეთოდით – სხვა ამგვარი გადასახადის გადამხდელების შესახებ ინფორმაციის ანალიზის საფუძველზე, თუ გადასახადის გადამხდელი არ წარადგენს საგადასახადო კონტროლის განსახორციელებლად საჭირო სააღრიცხვო დოკუმენტაციას ან დადგენილი წესის დარღვევით აწარმოებს ბუღალტერიას, აგრეთვე ამ კოდექსით გათვალისწინებულ სხვა შემთხვევებში.\nამავე კოდექსის 61-ე მუხლის მე-3 ნაწილის თანახმად, საგადასახადო ორგანო უფლებამოსილია პირს დაარიცხოს გადასახადი თავის ხელთ არსებული ინფორმაციის საფუძველზე, თუ პირი მას არ წარუდგენს გადასახადის დასარიცხად საჭირო ინფორმაციას.\nსაგადასახადო კოდექსის 1333 მუხლის პირველი და მე-2 ნაწილების შესაბამისად:\n1. საქართველოს ფინანსთა მინისტრი უფლებამოსილია განსაზღვროს იმ საქონლის ჩამონათვალი, რომლის მიწოდებით ფიზიკური პირის მიერ მიღებული შემოსავალი იბეგრება გადახდის წყაროსთან 3-პროცენტიანი განაკვეთით, საქონლის შემძენი პირის მიერ.\n2. ამ მუხლის პირველი ნაწილით გათვალისწინებული გადახდის წყაროსთან დაბეგვრის წესი გამოიყენება იმ შემთხვევაში, თუ საქონლის მიწოდებისას სასაქონლო ზედნადები გამოწერილი არ არის.\nს. შემოწმებისას დადგენილია, რომ მომჩივნის საგადასახადო ვალდებულებები განისაზღვრა საგადასახადო კოდექსის 73-ე მუხლის მე-5 ნაწილის შესაბამისად, არაპირდაპირი მეთოდით. შედეგად, განისაზღვრა დოკუმენტების გარეშე შესყიდული ჯართის რაოდენობა და მისი შესყიდვის ღირებულება. აღნიშნული ჯართი განხილულ იქნა ფიზიკური პირებისგან შეძენილად საწარმოს და სხვა მსგავსი საქმიანობის განმახორციელებელი პირების შესყიდვის დოკუმენტებით დაფიქსირებული შესყიდვის მინიმალური ფასით. ამგვარად, გაანგარიშდა ფიზიკური პირებისთვის ანაზღაურებული თანხები. შემოსავლების სამსახურის გადასახადების ადმინისტრირების საინფორმაციო სისტემის მონაცემებით, შესამოწმებელ პერიოდში საწარმოს გადახდის წყაროსთან საშემოსავლო გადასახადით დაბეგრილი აქვს აღნიშნულ ფიზიკურ პირებზე ანაზღაურებული თანხები 315 265 ლარის ოდენობით. შემოწმების შედეგად გაანგარიშებული ფიზიკურ პირებზე ანაზღაურებული თანხები აღემატება გადამხდელის მიერ დეკლარირებულ მონაცემებს და შეადგენს 4 510 287 ლარს (აგროსილი თანხა საშემოსავლოს ჩათვლით). საგადასახადო კოდექსის 1333 მუხლის პირველი ნაწილის გათვალისწინებით, ზემოაღნიშნულ ფიზიკურ პირებზე გაცემული თანხები დაექვემდებარა გადახდის წყაროსთან 3%-ით დაბეგვრას.\nიმ გარემოებებიდან გამომდინარე, რომ მომჩივანი არ აწარმოებდა ბუღალტრულ აღრიცხვას საგადასახადო კოდექსით დადგენილი წესით, რის გამოც შეუძლებელი იყო დაბეგვრის ობიექტის სრულად დადგენა და იმის გათვალისწინებით, რომ მომჩივანი ვერ წარმოადგენს შესაბამის არგუმენტებს/მტკიცებულებებს, რაც საგადასახადო ორგანოს მიერ შემოწმებისას დადგენილი გარემოებების შეცვლის და შემოწმების აქტით დარიცხული თანხების შემცირების საფუძველი გახდებოდა, საბჭოს მიაჩნია, რომ საგადასახადო ორგანოს მიერ არაპირდაპირი მეთოდის გამოყენებით ჯართის შეძენაზე ფიზიკურ პირებზე გაცემული თანხების განსაზღვრა და გადახდის წყაროსთან საშემოსავლო გადასახადით დაბეგვრა მართებულია.\n\n\n2. ნაღდი ფულის ნაშთის საწარმოს დირექტორზე გაცემულ ხელფასად განხილვა და გადახდის წყაროსთან საშემოსავლო გადასახადით დაბეგვრა\nფაქტების აღწერა\nაუდიტის დეპარტამენტის 6.06.2022 წლის საგადასახადო შემოწმების აქტის მიხედვით, საწარმომ ვერ წარადგინა შემოწმებისას მოთხოვნილი ბუღალტრული აღრიცხვის პროგრამა. გადამხდელმა ახსნაგანმარტების სახით წარადგინა ინფორმაცია დებიტორული და კრედიტორული დავალიანებების შესახებ. შედეგად, შემოსავლების სამსახურის გადასახადების ადმინისტრირების საინფორმაციო სისტემაში არსებულ მონაცემებსა და გადამხდელის ახსნა-განმარტებებზე დაყრდნობით, ასევე საგადასახადო კოდექსის 73-ე მუხლის მე-5 ნაწილის „ა“ ქვეპუნქტის გათვალისწინებით, გაანგარიშდა საწარმოს ნაღდი ფულის ნაშთი პერიოდების მიხედვით სულ 718 750 ლარის ოდენობით (დარიცხული თანხა საშემოსავლო გადასახადის ჩათვლით), რომელიც საგადასახადო კოდექსის 101-ე მუხლის გათვალისწინებით, განხილულ იქნა საწარმოს დირექტორზე გაცემულ ხელფასად.\nსაგადასახადო კოდექსის 154-ე მუხლის გათვალისწინებით, აღნიშნული განაცემი დაიბეგრა გადახდის წყაროსთან საშემოსავლო გადასახადით. საწარმოს ასევე დაეკისრა ჯარიმა საგადასახადო კოდექსის 275-ე მუხლის შესაბამისად. \n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საგადასახადო კოდექსის 73-ე მუხლის მე-5 ნაწილის „ა“ ქვეპუნქტით და ამავე მუხლის მე-9 ნაწილის „ბ“ ქვეპუნქტით, 101-ე მუხლის პირველი ნაწილით, 154-ე მუხლის პირველი ნაწილის „ა“ ქვეპუნქტით და მიიჩნია, რომ მომჩივნის საგადასახადო ვალდებულებები განსაზღვრულია კანონმდებლობის მოთხოვნათა დაცვით, ხოლო საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია\nსალაროს ნაშთის გაანგარიშებისას არ იქნა გათვალისწინებული ყოველდღიური ხარჯები, არ იქნა გათვალისწინებული საწარმოს დებიტორულ-კრედიტორული დავალიანება. შესაბამისად ითხოვს დაევალოს შემმოწმებლებს მოახდინონ შესაბამისი გადაანგარიშება. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს გარემოებათა გამო:\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nამავე კოდექსის 154-ე მუხლის პირველი ნაწილის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს. \nდადგენილია, რომ შემოსავლების სამსახურის გადასახადების ადმინისტრირების საინფორმაციო სისტემაში არსებულ მონაცემებსა და გადამხდელის ახსნა-განმარტებებზე დაყრდნობით, საგადასახადო კოდექსის 73-ე მუხლის მე-5 ნაწილის „ა“ ქვეპუნქტის გათვალისწინებით, გაანგარიშდა საწარმოს ნაღდი ფულის ნაშთი პერიოდების მიხედვით სულ 718 750 ლარის ოდენობით (დარიცხული თანხა საშემოსავლო გადასახადის ჩათვლით), რომელიც საგადასახადო კოდექსის 101-ე მუხლის გათვალისწინებით, ჩაითვალა საწარმოს დირექტორზე გაცემულ ხელფასად.\nმომჩივანი ზოგადად საუბრობს და არ წარმოადგენს რაიმე მტკიცებულებას, რაც მისი არგუმენტების გათვალისწინების და შემოწმებით დადგენილი გარემოებების შეცვლის საფუძველი გახდებოდა ზემოაღნიშნულიდან გამომდინარე, ვინაიდან არაპირდაპირი მეთოდით დადგენილი შემოსავალი მომჩივანს არ ჰქონდა აღრიცხული შემოსავლად და არც ფაქტიურად გააჩნდა, საბჭოს მიაჩნია, რომ გაანგარიშებული ნაღდი ფულის ნაშთის საგადასახადო კოდექსის 101-ე მუხლის თანახმად, საწარმოს დირექტორზე ხელფასის სახით განაცემად ჩათვლა და გადახდის წყაროსთან საშემოსავლო გადასახადით დაბეგვრა მართებულია. \n\n\n3. მეორადი აკუმულატორების რეალიზაციის დღგ-ით დაბეგვრა\nფაქტების აღწერა\nაუდიტის დეპარტამენტის 6.06.2022 წლის საგადასახადო შემოწმების აქტის მიხედვით, შესამოწმებელ პერიოდში საწარმოს უფიქსირდება მეორადი აკუმულატორების შეძენა/რეალიზაცია (გამოწერილია ნულოვანი საგადასახადო ანგარიშ-ფაქტურა), რაზეც არ ხდება დღგ-ის დარიცხვა. საგადასახადო კოდექსის 172-ე მუხლის მე-4 ნაწილის „ძ“ ქვეპუნქტით დადგენილი შეღავათი არ ეხება მეორადი აკუმულატორების მიწოდებას, ვინაიდან აღნიშნული საქონელი დაბეგვრის მიზნებისთვის არ განეკუთვნება არც შავი ან/და ფერადი ლითონის ჯართს და არც მათ ნარჩენებს, ანუ ლითონის ისეთ სახეობებს, რომლებიც წარმოდგენილია №7204 ქვეჯგუფში (შავი ლითონების ნარჩენები და ჯართი). შედეგად, საწარმოს დაერიცხა დღგ და დაეკისრა ჯარიმა საგადასახადო კოდექსის 275-ე მუხლის შესაბამისად.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა 1.01.2021 წლამდე პერიოდში მოქმედი საგადასახადო კოდექსის 161-ე მუხლით, 168-ე მუხლის მე-4 ნაწილის „წ“ ქვეპუნქტით, 1.01.2021 წლიდან პერიოდში მოქმედი საგადასახადო კოდექსის 159-ე მუხლის, 172-ე მუხლის მე-4 ნაწილის „ძ“ ქვეპუნქტით და მიიჩნია, რომ შემოწმებისას საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, ხოლო საჩივარი აღნიშნულ ნაწილში დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nმომჩივანი განმარტავს, რომ სადავო შემთხვევაში მეორადი აკუმულატორი წარმოადგენს ფერადი ლითონის ტყვიის (ნარჩენს) ჯართს, რაც საგადასახადო კოდექსის 172 მუხლის მე-4 ნაწილის შესაბამისად გათავისუფლებულია დღგ-ისაგან ჩათვლის უფლებით. სწორედ ამიტომ მოხდა მეორადი აკუმულატორის ტყვიის რეალიზაციაზე ნულოვანი საგადასახადო ანგარიშ-ფაქტურების გამოწერა. მის მიერ მიღებული და რეალიზებული აკუმულატორი, არის გამოსაყენებლად უვარგისი იგი დაცლილია მჟავისაგან, მასში არ მიმდინარეობს რეაქცია და არ მიმდინარეობს ელექტრული მუხტების განცალკევება, რომელიც გროვდება დენის წყაროს პოლუსებზე და ჩნდება პოტენციალთა სხვაობა, შესაბამისად არ წარმოიქმნება ძაბვა, სწორედ ამიტომ მეორადი აკუმულატორი, რომელიც ჩვენ ანგარიშ-ფაქტურებშია მითითებული არის მეორადი ფერადი ლითონის ტყვიის ჯართი. მეორადი აკუმულატორის მიწოდება მხოლოდ იმ შემთხვევაში დაიბეგრებოდა დღგ-ით თუ ის ვარგისი იქნებოდა დანიშნულებისამებრ გამოსაყენებლად.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი ამ ნაწილში არ უნდა დაკმაყოფილდეს გარემოებათა გამო: \n1.01.2021 წლამდე მოქმედი საგადასახადო კოდექსის 161-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა.\nამავე კოდექსის 168-ე მუხლის მე-4 ნაწილის „წ“ ქვეპუნქტის თანახმად, ჩათვლის უფლებით დღგისგან გათავისუფლებულია შავი ან/და ფერადი ლითონების ჯართის და შავი ან/და ფერადი ლითონების ნარჩენების მიწოდება, თუ შესაძლებელია საქონლის მიმღები მხარის იდენტიფიცირება. ამასთანავე, მიიჩნევა, რომ საქონლის მიწოდების საანგარიშო პერიოდის მიხედვით საქონლის მიმღებმა პირმა შესაბამის საქონელზე მიიღო დღგ-ის ჩათვლა.\nშენიშვნა: ამ ქვეპუნქტში მითითებული საქონელი არ მოიცავს შავი ლითონის სხმულებს, ზოდებს, ნაგლინს, სხვა პირველადი გადამუშავების ნედლეულს და ნახევარფაბრიკატებს, რომლებიც კლასიფიცირებულია საგარეო-ეკონომიკური საქმიანობის ეროვნული სასაქონლო ნომენკლატურის 7201, 7202, 7203, 7205, 7206, 7207 სასაქონლო პოზიციებში და 7204 50 000 00 სასაქონლო ქვესუბპოზიციაში.\n1.01.2021 წლიდან მოქმედი საგადასახადო კოდექსის 159-ე მუხლის პირველი ნაწილის „ა“ ქვეპუნქტის თანახმად, დღგ-ით დასაბეგრი ოპერაციაა დასაბეგრი პირის მიერ საქართველოს ტერიტორიაზე ეკონომიკური საქმიანობის ფარგლებში ანაზღაურების სანაცვლოდ საქონლის მიწოდება.\nამავე კოდექსის 172-ე მუხლის მე-4 ნაწილის „ძ“ ქვეპუნქტის თანახმად, დღგ-ისგან ჩათვლის უფლებით, ასევე გათავისუფლებულია შავი ან/და ფერადი ლითონების ჯართის და შავი ან/და ფერადი ლითონების ნარჩენების მიწოდება, თუ შესაძლებელია საქონლის მიმღები მხარის იდენტიფიცირება. ამასთანავე, მიიჩნევა, რომ საქონლის მიწოდების საანგარიშო პერიოდის მიხედვით საქონლის მიმღებმა პირმა შესაბამის საქონელზე მიიღო დღგ-ის ჩათვლა. \nშენიშვნა: ამ ქვეპუნქტში მითითებული საქონელი არ მოიცავს შავი ლითონის სხმულებს, ზოდებს, ნაგლინს, სხვა პირველადი გადამუშავების ნედლეულს და ნახევარფაბრიკატებს, რომლებიც კლასიფიცირებულია სეს ესნ-ის 7201, 7202, 7203, 7205, 7206, 7207 სასაქონლო პოზიციებსა და 7204 50 000 00 სასაქონლო ქვესუბპოზიციაში.\nდადგენილია, რომ შესამოწმებელ პერიოდში საწარმოს უფიქსირდება მეორადი აკუმულატორების შეძენა/რეალიზაცია (გამოწერილია ნულოვანი საგადასახადო ანგარიშ-ფაქტურა), რაზეც არ ხდება დღგ-ის დარიცხვა. საგადასახადო კოდექსის 172-ე მუხლის მე-4 ნაწილის „ძ“ ქვეპუნქტით დადგენილი შეღავათი არ ეხება მეორადი აკუმულატორების მიწოდებას, ვინაიდან აღნიშნული საქონელი დაბეგვრის მიზნებისთვის არ განეკუთვნება არც შავი ან/და ფერადი ლითონის ჯართს და არც მათ ნარჩენებს, ანუ ლითონის ისეთ სახეობებს, რომლებიც წარდგენილია №7204 ქვეჯგუფში (შავი ლითონების ნარჩენები და ჯართი). შედეგად, საწარმოს დაერიცხა დღგ.\nიმ გარემოებებიდან გამომდინარე, რომ მეორადი აკუმულატორები არ განეკუთვნება შავი ან/და ფერადი ლითონის ჯართს და არც მათ ნარჩენებს, რომლებიც წარმოდგენილია №7204 ქვეჯგუფში (შავი ლითონების ნარჩენები და ჯართი), შესაბამისად საბჭო იზიარებს ამ ნაწილში შემოსავლების სამსახურის პოზიციას და მიაჩნია, რომ მომჩივნის არგუმენტები უსაფუძვლოა და აღნიშნული საქონლის რეალიზაციის დღგ-ით დაბეგვრა მართებულია.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n﻿\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nდაბეგვრას დაქვემდებარებული განაცემი\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nარაპირდაპირი მეთოდის გამოყენების საფუძვლები\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n33\n\nდოკუმენტის დათვალიერება\n\ninfohub@rs.ge",
    "title": "Document 953c30dd-9916-45e5-a9b4-ef3a71e236f3"
  }
}