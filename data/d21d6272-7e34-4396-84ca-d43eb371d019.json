{
  "id": "d21d6272-7e34-4396-84ca-d43eb371d019",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22009/2/2024\n20 მაისი 2024\nდოკუმენტის #:\n22009/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n16 მაისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nზედმეტად გადახდილი თანხის დაბრუნება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№22009/2/2024\n16 მაისი 2024\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ------------ი (ს/ნ -----------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 28.03.2024 წელს განიხილა და მიიღო გადაწყვეტილება -------ის 15.01.2024 წელს რეგისტრირებულ საჩივარზე (რეგისტრაციის №22009/2/2024).\n\n\nდავის საგანი: \nუარი ზედმეტად გადახდილი თანხის დაბრუნებაზე.\n\n\nგასაჩივრებული გადაწყვეტილება: \n1. აუდიტის დეპარტამენტის 15.11.2023 წლის №ID:------ შესაგებელი;\n2. შემოსავლების სამსახურის 26.12.2023 წლის №32767 ბრძანება.\n\n\nსადავო თანხა: 16 086 ლარი.\n\n\nფაქტების აღწერა \nგადასახადის გადამხდელმა 12.10.2023 წელს შემოსავლების სამსახურში წარადგინა „გადასახადის გადამხდელის მოთხოვნა“ ზედმეტად გადახდილი გადასახადის თანხის 16 086 ლარის დაბრუნების შესახებ.\nგადასახადის გადამხდელის მოთხოვნაზე შემოსავლების სამსახურის აუდიტის დეპარტამენტის მიერ დადგინდა ხარვეზი, რაც გადამხდელს ეცნობა 25.10.2023 წლის ID:------- წერილით, საიდანაც ირკვევა რომ:\nსაქართველოს ფინანსთა მინისტრის 2009 წლის 30 დეკემბრის №916 ბრძანებით დამტკიცებული „ბიუჯეტში შემოსულობების აღრიცხვა-ანგარიშგებისა და ანგარიშსწორების განხორციელებისა და ბიუჯეტში ზედმეტად ან შეცდომით გადახდილი შემოსულობის თანხის დაბრუნების, აღრიცხვისა და ანგარიშგების შესახებ“ ინსტრუქციის VI1 თავის 135 მუხლის „ე“ ქვეპუნქტის საფუძველზე დადგენილ იქნა ხარვეზი, კერძოდ:\n- დეტალურ განმარტებას საჭიროებს ეკონომიკური საქმიანობა, ეკ. საქმიანობის განხორციელების ადგილი და ანგარიშსწორების ფორმა.\n- წარმოდგენას საჭიროებს:\nა) ლიზინგის ხელშეკრულებები;\nბ) 2020-2023წწ. საანგარიშო პერიოდზე საბანკო ამონაწერი ყველა მომსახურე ბანკიდან Pdf და Exel ფორმატში;\nგ) საკ. კოდი --------ზე არსებული ქონების (მიწის) ფლობის პერიოდის განმსაზღვრელი დოკუმენტი.\n- განმარტებას საჭიროებს ხელფასის გაცემის საკითხი.\nამასთან, საჭიროა წარდგენილ იქნას თანხმობა, პირად ბარათზე რიცხული ზედმეტად გადახდილი თანხის ოდენობის ცვლილების შემთხვევაში, ზედმეტად გადახდილი თანხის სალდირებული ზედმეტობის ფარგლებში დასაბრუნებელი თანხის ოდენობის მითითებით.\nგადასახადის გადამხდელს ხარვეზის აღმოსაფხვრელად განესაზღვრა 5 სამუშაო დღე.\nგადასახადის გადამხდელი ხარვეზის წერილს გაეცნო 7.11.2023 წელს. მის მიერ ხარვეზის აღმოფხვრის შესახებ განცხადება წარდგენილი არ არის.\nდადგენილი ხარვეზის დადგენილ ვადაში გამოუსწორებლობის გამო, აუდიტის დეპარტამენტის 15.11.2023 წლის № ID:----- შესაგებლით საქართველოს ფინანსთა მინისტრის 2009 წლის 30 დეკემბრის №916 ბრძანებით დამტკიცებული „ბიუჯეტში შემოსულობების აღრიცხვა-ანგარიშგებისა და ანგარიშსწორების განხორციელებისა და ბიუჯეტში ზედმეტად ან შეცდომით გადახდილი შემოსულობის თანხის დაბრუნების, აღრიცხვისა და ანგარიშგების შესახებ“ ინსტრუქციის VI1 თავის 135 მუხლის „მ“ ქვეპუნქტის საფუძველზე, „გადასახადის გადამხდელის მოთხოვნის“ დაკმაყოფილებაზე უარი ეთქვა გადასახადის გადამხდელს.\nაღნიშნული შესაგებელი 27.11.2023 წელს გასაჩივრდა შემოსავლების სამსახურში, რომლის 26.12.2023 წლის №32767 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური ყურადღებას ამახვილებს დადგენილ ფაქტობრივ გარემოებაზე, რომლის მიხედვით გადასახადის გადამხდელის მიერ წარდგენილ საჩივარში არ არის მითითებული სადავო საკითხთან დაკავშირებით არგუმენტები/მტკიცებულებები.\nგადამხდელს 28.11.2023 წელს გაეგზავნა №21-04/---- წერილი, რათა დაეზუსტებინა საჩივარი და მიეთითებინა არგუმენტები. წერილი გადასახადის გადამხდელს ჩაბარდა მიმდინარე წლის 30 ნოემბერს, თუმცა შემოსავლების სამსახურში დაზუსტებული საჩივარი არ წარუდგენია. შემოსავლების სამსახური მიუთითებს იმ ფაქტობრივ გარემოებაზე, რომ გადასახადის გადამხდელის 12.10.2023 წლის ზედმეტად გადახდილი გადასახადის თანხის დაბრუნების შესახებ განცხადებაზე აუდიტის დეპარტამენტის მიერ 25.10.2023 წლის ID:----- წერილით დადგენილია ხარვეზი, რომელიც მომჩივნის მიერ არ იქნა გამოსწორებული ამავე წერილით დადგენილ ვადებში. აღნიშნულის გათვალისწინებით, შემოსავლების სამსახურს მიაჩნია, რომ სახეზეა საქართველოს ფინანსთა მინისტრის 2009 წლის 30 დეკემბრის №916 ბრძანებით დამტკიცებული „ბიუჯეტების შემოსულობების აღრიცხვა-ანგარიშგებისა და ანგარიშსწორების განხორციელებისა და ბიუჯეტში ზედმეტად ან შეცდომით გადახდილი შემოსულობის თანხის დაბრუნების, აღრიცხვისა და ანგარიშგების შესახებ“ ინსტრუქციის 135 მუხლის პირველი პუნქტის „მ“ ქვეპუნქტით გათვალისწინებული, მოთხოვნაზე უარის თქმის საფუძველი. შესაბამისად, მართლზომიერია წარდგენილ მოთხოვნაზე უარის თქმა.\nაღნიშნულიდან გამომდინარე, შემოსავლების სამსახურს მიაჩნია, რომ აუდიტის დეპარტამენტის 15.11.2023 წლის ID:------ შესაგებელი გამოცემულია კანონმდებლობის მოთხოვნათა დაცვით და არ არსებობს საჩივრის დაკმაყოფილების საფუძველი.\n\n\nმომჩივნის არგუმენტაცია \nმომჩივნის განმარტებით არის მეწარმე და დღგ-ის გადამხდელი, ლიზინგით შეძენილი აქვს ტრაქტორი თავისი მისაბმელებით. შეძენილ ტექნიკაზე სრულად აქვს გადახდილი თანხა და მათ შორის დღგ. ამჟამად გადასახადის გადამხდელის ბარათზე ერიცხება ზედმეტობა 34 429 ლარი. ზედმეტად გადახდილი თანხის დაბრუნების შესახებ წარდგენილ განცხადებაზე დადგენილი ხარვეზი სრულად აღმოფხვრა, მაგრამ რადგან სს „-----მა“ დროულად ვერ მიაწოდა ლიზინგის ხელშეკრულება (მასალების წარდგენა მოხდა ერთი დღის დაგვიანებით) არ დაკმაყოფილდა მისი მოთხოვნა. საჩივარს ახლავს მოთხოვნილი დოკუმენტების ასლი, ითხოვს აღნიშნულის გათვალისწინებით მისი მოთხოვნის დაკმაყოფილებას.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 63-ე მუხლის პირველი ნაწილის თანახმად, თუ გადასახადის გადამხდელის მიერ გადახდილი გადასახადების ან/და სანქციების (მათ შორის, საბაჟო სანქციის) თანხა აღემატება დარიცხული გადასახადების ან/და სანქციების (მათ შორის, საბაჟო სანქციის) თანხას, საგადასახადო ორგანო გადასახადის გადამხდელის მოთხოვნის საფუძველზე, ამ მოთხოვნის წარდგენიდან არაუგვიანეს 1 თვისა უბრუნებს გადასახადის გადამხდელს ზედმეტად გადახდილ თანხას.\nსაგადასახადო კოდექსის 65-ე მუხლის მე-4 ნაწილის თანახმად, თუ საგადასახადო ორგანო მიიჩნევს, რომ გადასახადის გადამხდელის მოთხოვნა უსაფუძვლოა, იგი ვალდებულია მოთხოვნის მიღებიდან 20 დღის ვადაში გადასახადის გადამხდელს წარუდგინოს დასაბუთებული შესაგებელი.\nბიუჯეტების შემოსულობების აღრიცხვა-ანგარიშგებისა და ანგარიშსწორების განხორციელებისა და ბიუჯეტში ზედმეტად ან შეცდომით გადახდილი შემოსულობის თანხის დაბრუნების, აღრიცხვისა და ანგარიშგების შესახებ საქართველოს ფინანსთა მინისტრის 2009 წლის 30 დეკემბრის №916 ბრძანებით დამტკიცებული ინსტრუქციის IV1 თავის 131 მუხლის პირველი პუნქტის შესაბამისად, ზედმეტად გადახდილი გადასახადის ან/და სანქციის თანხის დაბრუნების მიზნით გადასახადის გადამხდელი უფლებამოსილია მიმართოს საგადასახადო ორგანოს და წარადგინოს „გადასახადის გადამხდელის მოთხოვნა“ (შემდგომში - „მოთხოვნა“), რომელსაც უნდა დაურთოს ამ თავით გათვალისწინებული დოკუმენტები.\nამავე თავის 135 მუხლის პირველი პუნქტის „ე“ და „მ“ ქვეპუნქტების მიხედვით:\n1. გარდა ამ მუხლის მე-2 პუნქტით გათვალისწინებული შემთხვევისა, „მოთხოვნაზე“ უარის თქმის საფუძველია, თუ:\nე) შეუსაბამობა გამოვლინდა ამ ინსტრუქციის 134 მუხლის პირველი პუნქტის „გ“–„თ“ ქვეპუნქტებით განსაზღვრული საკითხის შესწავლისას ან/და სახეზეა გამოწერილი ანგარიშ-ფაქტურის დაბეგვრაზე წარუდგენლობა (გარდა იმ შემთხვევისა, როდესაც აღნიშნულიდან გამომდინარე, სავარაუდოდ, დასარიცხად გამოანგარიშებული გადასახადის/სანქციის თანხა არ ამცირებს სალდირებული ზედმეტობის მაჩვენებელს „მოთხოვნაში“ მითითებული დასაბრუნებელი თანხის ფარგლებში, ან როდესაც სავარაუდოდ, გამოანგარიშებული გადასახადის/სანქციის თანხის დარიცხვის შედეგად გადამხდელს მაინც უფიქსირდება სალდირებული ზედმეტობა. ამ უკანასკნელ შემთხვევაში, მატერიალური ან ელექტრონული ფორმით, გადამხდელს მიეთითება ხსენებული შეუსაბამობების აღმოფხვრაზე და საგადასახადო ორგანოს შესაბამისი თანამშრომლის მიერ სათანადო პროცედურები შესაძლო დასაბრუნებელი თანხის ფარგლებში განხორციელდება გადამხდელის მიერ აღნიშნული შეუსაბამობების აღმოფხვრის შემთხვევაში. ამასთან, შეუსაბამობის აღმოფხვრის შესახებ მითითებიდან მათ აღმოფხვრამდე ინტერვალში, ამ ინსტრუქციის 134 მუხლის პირველი პუნქტით განსაზღვრული ვადის დინება ჩერდება, საგადასახადო ორგანოს მიერ მითითებულ ვადაში შეუსაბამობების აღმოუფხვრელობის შემთხვევაში კი გადამხდელს გაეგზავნება შესაგებელი);\nმ) გადასახადის გადამხდელმა ხარვეზი არ გამოასწორა საგადასახადო ორგანოს მიერ დადგენილ ვადაში.\nმომჩივანმა განმარტა, რომ ზედმეტად გადახდილი თანხის დაბრუნების შესახებ წარდგენილ განცხადებაზე დადგენილი ხარვეზი სრულად აღმოფხვრა, მაგრამ რადგან სს „თიბისი ბანკმა“ დროულად ვერ მიაწოდა ლიზინგის ხელშეკრულება (მასალების წარდგენა მოხდა ერთი დღის დაგვიანებით) არ დაკმაყოფილდა მისი მოთხოვნა. საჩივარს ახლავს მოთხოვნილი დოკუმენტების ასლი, ითხოვს აღნიშნულის გათვალისწინებით მისი მოთხოვნის დაკმაყოფილებას. \nაუდიტის დეპარტამენტის 1.03.2024 წლის №19880-21-14 წერილით გადასახადის გადამხდელის მიერ აუდიტის დეპარტამენტში წარდგენილი „გადასახადის გადამხდელის მოთხოვნის“ შესწავლის პროცესში აღმოჩენილი შეუსაბამობების გამო, რიგ საკითხებთან მიმართებაში გადასახადის გადამხდელს ეთხოვა განმარტება ან/და დოკუმენტაციის წარდგენა, მათ შორის დეტალური განმარტება ეკონომიკური საქმიანობის სახის, ეკონომიკური საქმიანობის განხორციელების ადგილის და შესაბამისი ანგარიშსწორების ფორმის შესახებ. აგრეთვე, სათანადო ლიზინგის ხელშეკრულებების და -------- საკ. კოდზე არსებული ქონების (მიწის) ფლობის პერიოდის განმსაზღვრელი დოკუმენტის წარდგენა და სხვა. გადასახადის გადამხდელს, ხარვეზის დადგენილ ვადაში გამოუსწორებლობის გამო, აუდიტის დეპარტამენტის სადავო შესაგებლით უარი ეთქვა „გადასახადის გადამხდელის მოთხოვნის“ დაკმაყოფილებაზე.\nზემოთ აღნიშნული გარემოებებიდან, მხარეთა არგუმენტებიდან გამომდინარე და იმ ფაქტის გათვალისწინებით, რომ მომჩივნის განმარტებით საჩივარს ახლავს აუდიტის დეპარტამენტის მიერ მოთხოვნილი ინფორმაცია/დოკუმენტაცია, საბჭო მიიჩნევს, რომ მომჩივნის მიერ წარმოდგენილი ინფორმაცია/დოკუმენტაცია უნდა გაეგზავნოს აუდიტის დეპარტამენტს შესასწავლად და დაევალოს აღნიშნულის შესწავლის შედეგად სათანადო საფუძვლების არსებობის შემთხვევაში „გადასახადის გადამხდელის მოთხოვნის“ დაკმაყოფილება.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ;\n2. ნაწილობრივ გაუქმდეს აუდიტის დეპარტამენტის 15.11.2023 წლის №ID:----- შესაგებელი და შემოსავლების სამსახურის 26.12.2023 წლის №32767 ბრძანება;\n3. დაევალოს საბჭოს აპარატს მომჩივნის მიერ წარმოდგენილი საჩივარი თანდართული დოკუმენტებით გაუგზავნოს აუდიტის დეპარტამენტს;\n4. დაევალოს აუდიტის დეპარტამენტს მომჩივნის მიერ წარმოდგენილი დოკუმენტების შესწავლა და სათანადო საფუძვლების არსებობის შემთხვევაში „გადასახადის გადამხდელის მოთხოვნის“ დაკმაყოფილება;\n5. დანარჩენ ნაწილში საჩივარი არ დაკმაყოფილდეს;\n6. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\n\n\nჩამოტვირთვა\nგაზიარება\nთეგები:\nსაგადასახადო ორგანოსათვის ინფორმაციის წარუდგენლობა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n4\n\nდოკუმენტის დათვალიერება\n\ninfohub@rs.ge",
    "title": "Document d21d6272-7e34-4396-84ca-d43eb371d019"
  }
}