{
  "id": "5b7c284b-d7eb-4fef-94a7-0277101329d6",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №23874/2/2024\n29 იანვარი 2025\nდოკუმენტის #:\n23874/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n24 იანვარი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, განაწილებული მოგება, დივიდენდების დაბეგვრა გადახდის წყაროსთან, გადახდის წყაროსთან გადასახადის დაკავების წესი, საგადასახადო დეკლარაციაში/გაანგარიშებაში გადასახადის შემცირება\nჩამოტვირთვა\nგაზიარება\n1\nI ეტაპი - შემოსავლების სამსახური\n3 დოკუმენტი\n2\nII ეტაპი - ფინანსთა სამინისტრო\n2 დოკუმენტი\n3\nIII ეტაპი - სასამართლო\n0 დოკუმენტი\n№23874/2/2024 \n24 იანვარი 2025\n\n\nგ ა დ ა წ ყ ვ ე ტ ი ლ ე ბ ა \n\n\n\n\nმომჩივანი: შპს „----------“ (ს/ნ ----------)\nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 20.12.2024 წელს განიხილა და მიიღო გადაწყვეტილება შპს „----------“ 5.09.2024 წელს რეგისტრირებულ საჩივარზე (რეგისტრაციის №23874/2/2024).\n\n\nდავის საგანი:\nოპერაციის ფორმის შინაარსთან შეუსაბამობის საფუძვლით ოპერაციისათვის კვალიფიკაციის შეცვლა, დამფუძნებელზე გადახდილის სესხის და პროცენტის თანხების დივიდენდის სახით განაცემად ჩათვლა, მოგების და საშემოსავლო გადასახადებით დაბეგვრა.\n\n\nგასაჩივრებული გადაწყვეტილება:\n1. აუდიტის დეპარტამენტის 28.12.2022 წლის №006-674 საგადასახადო მოთხოვნა;\n2. შემოსავლების სამსახურის 14.08.2024 წლის №18740 ბრძანება.\n\n\nდარიცხული თანხა: 518 484 ლარი.\nმათ შორის:\nგადასახადი - 245 770\nმოგების გადასახადი - 191 510\nსაშემოსავლო გადასახადი - 54 260\nჯარიმა - 122 885\nსაურავი - 149 829 \n\n\nფაქტების აღწერა\nაუდიტის დეპარტამენტის მიერ ჩატარდა გადასახადის გადამხდელის საქმიანობის 1.01.2019 წლიდან 1.04.2022 წლამდე საანგარიშო პერიოდების გასვლითი საგადასახადო შემოწმება. შემოწმების შედეგები აისახა აუდიტის დეპარტამენტის 23.12.2022 წლის საგადასახადო შემოწმების აქტში, საიდანაც ირკვევა, რომ სადავო დარიცხვა გამოწვეულია შემდეგი გარემოებებით: \nმომჩივანი 2021 წლამდე მშენებლობის მომსახურებას უწევდა საწარმოებს, წარმოადგენდა ქვეკონტრაქტორს. შესრულებული სამუშაოების 100%-ზე გამოწერილია საგადასახადო ანგარიშ-ფაქტურა და არსებობს მიღება-ჩაბარების აქტები. ხარჯების უმრავლესობას წარმოადგენს ქვეკონტრაქტორის მომსახურება. 2021 წლიდან გადამხდელს შემოსავალი აქვს მხოლოდ კომპანიებზე გაცემული სესხიდან.\nსაწარმოს შეძენილი აქვს ფიზიკური პირებისგან შპს „----------“ 100% წილი 2 020 326 ლარად, აღნიშნული წილის შეძენის წყაროა დამფუძნებლისგან აღებული სესხი. წილის შესაძენად გადარიცხვა მოხდა ორ ტრანზაქციად: 2017 წლის 26 ივნისს - 144 660 ლარი გადაირიცხა ---------- ბანკიდან, ამავე დღესაა ჩარიცხული დამფუძნებლის მიერ გაცემული სესხი ----------ბანკში 144 660 ლარის ოდენობის სესხი. 2017 წლის 18 ივლისს - 1 875 666 ლარი გადაირიცხა ---------- ბანკიდან და ამავე დღესაა 1 875 666 ლარის სესხი აღებული ----------ბანკისგან. აღნიშნული სესხი გადაფარულია 2018 წლის 3 მაისს. ამავე დღეს, ----------ბანკის ანგარიშზე ჩარიცხულია კომპანიაზე დამფუძნებლის მიერ გაცემული სესხი 1 875 666 ლარის ოდენობით.\n2019 წლის 28 მაისს შპს „----------“ მიერ განაწილებულია შპს „----------“ 910 000 ლარის დივიდენდი, ჩარიცხულია კომპანიის საქართველოს ბანკის ანგარიშზე და ამავე დღეს შპს „----------“ მიერ დაფარულია 910 000 ლარის დამფუძნებლის სესხი, აღნიშნულიც ბანკის ანგარიშიდან. ასევე, 2019 წლის 10 ივნისს კომპანიაზე ჩარიცხული დივიდენდით (72 302 ლარი) იმავე დღეს დაფარულია დამფუძნებლის სესხი.\nშემოწმების აქტში ასევე აღნიშნულია, რომ საგადასახადო ორგანოს მიერ სამეურნეო ოპერაციის შეფასებისას მხარეთა ნება განიმარტება ისეთ შემთხვევებში, როდესაც არსებობს ეჭვის საფუძველი, რომ ადგილი აქვს გადასახადებისაგან თავის არიდებას/დამალვას ან/და საგადასახადო შეღავათით არამართლზომიერ სარგებლობას. კვალიფიკაციის შეცვლის პირობებში, საგადასახადო ორგანო სამეურნეო ოპერაციას აფასებს მისი შინაარსის (მხარეთა ნების ან მიზნის) და არა გაცხადებული ფორმის მიხედვით, შესაბამისად, ოპერაციის კვალიფიკაციის შეცვლის საფუძველი, აგრეთვე მასთან დაკავშირებული საგადასახადო ვალდებულებების განსაზღვრა ეფუძნება სამართლებრივი ურთიერთობის ფარგლებში საეჭვო სამურნეო ოპერაციასთან დაკავშირებული ფაქტობრივი გარემოებების შეფასების შედეგს. ზემოაღნიშნულიდან გამომდინარე, საგადასახადო კოდექსის 97-ე მუხლის და 130-ე მუხლის საფუძველზე, საგადასახადო ორგანომ შპს „----------“ დამფუძნებლის სესხის და პროცენტის დასაფარად გასული თანხა 1 030 966 ლარი ჩათვალა დამფუძნებელზე გაცემულ დივიდენდად. საწარმოს დაერიცხა მოგების და საშემოსავლო გადასახადები, ასევე, დაეკისრა საგადასახადო კოდექსის 275-ე მუხლით გათვალისწინებული ჯარიმა.\nშემოწმების აქტის საფუძველზე გამოიცა 28.12.2022 წლის №33429 ბრძანება და №006-674 საგადასახადო მოთხოვნა, რაც გასაჩივრდა შემოსავლების სამსახურში. შემოსავლების სამსახურის 11.08.2023 წლის №19964 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში. \nდავების განხილვის საბჭოს 16.11.2023 წლის №20770/2/2023 გადაწყვეტილებით საჩივარი დაკმაყოფილდა ნაწილობრივ, საბჭომ მიიჩნია, რომ ოპერაციის ფორმის შინაარსთან შეუსაბამობის საფუძვლით ოპერაციისათვის კვალიფიკაციის შეცვლის და შესაბამისად, საწარმოს დამფუძნებელზე გადახდილის სესხის და პროცენტის თანხების ამავე დამფუძნებელზე დივიდენდის სახით განაცემად ჩათვლის საკითხი არ არის დასაბუთებული და საჭიროებს დამატებით შესწავლას, ამ მიზნით გაუქმდა შემოსავლების სამსახურის 11.08.2023 წლის №19964 ბრძანება და საჩივარი, მომჩივნის მონაწილეობით, ხელახლა განსახილველად დაუბრუნდა შემოსავლების სამსახურს.\nშემოსავლების სამსახურის 14.08.2024 წლის №18740 ბრძანებით საჩივარი ნაწილობრივ დაკმაყოფილდა, დაევალა აუდიტის დეპარტამენტს, გადასახადის გადამხდელის მიერ დამფუძნებელ ფიზიკურ პირზე გადახდილი სესხის პროცენტის გადახდის წყაროსთან დაბეგვრის საკითხის დამატებით შესწავლა, კერძოდ, თუ დასტურდება აღნიშნული პროცენტის თანხის გადახდის წყაროსთან დაბეგვრა (დეკლარაციაში ასახვა), ამ ნაწილში განახორციელოს გადამხდელის მიერ დეკლარირებული საგადასახადო ვალდებულებების კორექტირება (შემცირება). დანარჩენ ნაწილში საჩივარი არ დაკმაყოფილდა.\nშემოსავლების სამსახურის 14.08.2024 წლის №18740 ბრძანება გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახურმა იხელმძღვანელა საგადასახადო კოდექსის 73-ე მუხლის მე-9 ნაწილის „ბ“ ქვეპუნქტით და მე-4 ნაწილით, 96-ე მუხლის „ა“ ქვეპუნქტით, 97-ე მუხლის პირველი ნაწილის „ა“ ქვეპუნქტით, 981 მუხლის პირველი ნაწილით, მე-8 მუხლის მე-12 ნაწილით, 130-ე მუხლის პირველი ნაწილით, 131-ე მუხლის პირველი ნაწილით, 154-ე მუხლის პირველი ნაწილის „ზ“ ქვეპუნქტით, საქართველოს ზოგადი ადმინისტრაციული კოდექსის 96-ე მუხლით.\nდადგენილი ფაქტობრივი გარემოების მიხედვით, საწარმოს ფიზიკური პირებისგან შეძენილი აქვს შპს „----------“ 100%-იანი წილი 2 020 326 ლარად. როგორც საგადასახადო შემოწმების აქტშია მითითებული, აღნიშნული წილის შეძენის ფულის წყაროა დამფუძნებლისგან აღებულის სესხი. თუმცა ამავე დროს გადამხდელს უფიქსირდება ---------- ბანკის სესხი, რომელსაც საწარმო ფარავს დამფუძნებლისგან აღებული სესხის თანხებით.\nშემოსავლების სამსახურმა მიუთითა საგადასახადო შემოწმების აქტში ასახულ ფაქტობრივ გარემოებებზე, რომლის მიხედვით 2019 წლის 28 მაისს შპს „----------“ მიერ განაწილებულია შპს „----------“ 910 000 ლარის დივიდენდი და ამავე დღეს შპს „----------“ მიერ დაფარულია 910 000 ლარის ოდენობით დამფუძნებლის სესხი. ასევე, 2019 წლის 10 ივნისს კომპანიაზე ჩარიცხულია დივიდენდი 72 302 ლარი, რომლითაც იმავე დღეს დაფარულია დამფუძნებლის სესხი.\nაუდიტის დეპარტამენტის მიერ მიწოდებული ინფორმაციის მიხედვით, არგუმენტზე, რომ საგადასახადო ორგანომ საგადასახადო კოდექსის 73-ე მუხლის მე-9 ნაწილის თანახმად, განსახილველი სამეურნეო ოპერაციები შეაფასა მისი შინაარსის (მხარეთა ნების ან მიზნის) და არა გაცხადებული ფორმის მიხედვით, შესაბამისად, ოპერაციების კვალიფიკაციის შეცვლის, აგრეთვე, მასთან დაკავშირებული საგადასახადო ვალდებულებების განსაზღვრის საფუძველი არის სამართლებრივი ურთიერთობის ფარგლებში საეჭვო სამეურნეო ოპერაციებთან დაკავშირებული ფაქტობრივი გარემოებების შეფასების შედეგი. აღნიშნულიდან გამომდინარე, შპს „----------“ დამფუძნებლის სესხის და პროცენტის დასაფარად გადარიცხული თანხა 1 030 966 ლარი ჩაითვალა დამფუძნებელზე გაცემულ დივიდენდად. \nზემოაღნიშნული სამართლებრივი ნორმების და დადგენილი ფაქტობრივი გარემოებების გათვალისწინებით, შემოსავლების სამსახურმა განმარტა, რომ ვინაიდან, საწარმოს მიერ დამფუძნებელზე გადახდილი თანხა ჩაითვალა მასზე გაცემულ დივიდენდად, დაიბეგრა მოგებისა და საშემოსავლო გადასახადებით, აღნიშნული თანხის პროცენტად განხილვა და საგადასახადო კოდექსის 131-ე მუხლის შესაბამისად გადახდის წყაროსთან დაბეგვრა არამართლზომიერია. ამდენად, დაევალა აუდიტის დეპარტამენტს, გადასახადის გადამხდელის მიერ დამფუძნებელ ფიზიკურ პირზე გადახდილი სესხის პროცენტის გადახდის წყაროსთან დაბეგვრის საკითხის დამატებით შესწავლა, კერძოდ, თუ დასტურდება აღნიშნული პროცენტის თანხის გადახდის წყაროსთან დაბეგვრა (დეკლარაციაში ასახვა), ამ ნაწილში განახორციელოს გადამხდელის მიერ დეკლარირებული საგადასახადო ვალდებულებების კორექტირება (შემცირება). დანარჩენ ნაწილში საჩივარი არ დაკმაყოფილდა. \n\n\nმომჩივნის არგუმენტაცია\nმიუხედავად იმისა, რომ დავების განხილვის საბჭოს 16.11.2023 წლის №20770/2/2023 გადაწყვეტილებისა, რომ ოპერაციისათვის კვალიფიკაციის შეცვლა იყო დაუსაბუთებელი, შემოსავლების სამსახურმა არ გაითვალისწინა აღნიშნული მითითება, ოპერაციისათვის კვალიფიკაციის შეცვლა უცვლელი დატოვა და აუდიტის დეპარტამენტს დაავალა გადასახადის გადამხდელის მიერ დამფუძნებელ ფიზიკურ პირზე გადახდილი სესხის პროცენტის (რომელიც კომპანიას დაბეგრილი აქვს) ნაწილში დეკლარირებული საგადასახადო ვალდებულებების კორექტირება. \n19.07.2017 წელს შპს „----------“ ფიზიკური პირებისაგან შეიძინა შპს „----------“ (ს/ნ ----------) 100%-იანი წილი 2 020 326 ლარად. აღნიშნული ნასყიდობის თანხიდან 144 660 ლარი ავანსის სახით გადახდილ იქნა 26.06.2017 წელს, ამავე დღეს დამფუძნებლის ---------- მიერ კომპანიაზე გაცემული სესხის საფუძველზე.\n18.07.2017 წელს შპს „----------“ სს „----------“ აიღო სესხი, რის საფუძველზეც განახორციელა წილის ნასყიდობის დარჩენილი თანხის 1 875 666 ლარის გადახდა იმავე დღეს.\n3.05.2018 წელს დამფუძნებელმა ---------- კომპანიას ასესხა 2 055 078 ლარი, რის საფუძველზეც გადახდილ იქნა შპს „----------“ მიერ სს „----------“ აღებული სესხის თანხა სრულად (როგორც ძირი, ასევე პროცენტი) 2 063 843,77 ლარი.\n28.05.2019 წელს შპს „----------“ დივიდენდი გასცა შპს „----------“ 911 000 ლარის ოდენობით, მიღებული ფულადი რესურსით შპს „----------“ განახორციელა დამფუძნებლისაგან ---------- მიღებული სესხის ნაწილობრივ 910 000 ლარის ოდენობით გადახდა.\n10.06.2019 წელს შპს „----------“ დივიდენდი გასცა შპს „----------“ 1 005 000 ლარის ოდენობით, საიდანაც 120 966 ლარით განხორციელდა ---------- მიღებული სესხის თანხის გადახდა.\nზემოაღნიშნულიდან გამომდინარე, შპს „----------“ დივიდენდის სახით შპს „----------“ გაცემული თანხიდან, კომპანიამ დაფარა ---------- სესხი ჯამში 1 030 096 ლარის ოდენობით.\nმომჩივანი განმარტავს, რომ შემოსავლების სამსახურის გადაწყვეტილება არის უსაფუძვლო და დაუსაბუთებელი. გადაწყვეტილებაში მითითებული საგადასახადო კოდექსის მუხლები ციტირებულია შაბლონურად, ისე, რომ არ არის განმარტებული, თუ რატომ ირღვევა საგადასახადო კანონმდებლობა, ან რა საფუძვლით დაირღვა კომპანიის მიერ დამფუძნებლისაგან მიღებული სესხის დაფარვით.\nმომჩივანი ასევე მიუთითებს საქართველოს სამოქალაქო კოდექსის 623-ე მუხლზე და განმარტავს, რომ მითითებული ცნებიდან სესხის ძირითადი მახასიათებელი არის, ის, რომ სასესხო ურთიერთობის დროს მსესხებელს საკუთრებაში გადაეცემა ფული და ეკისრება ვალდებულება უკან დააბრუნოს სესხის საგანი. შემოწმების აქტში მითითებული არგუმენტაციით, მას შემდეგ რაც კომპანიამ დივიდენდის სახით მიიღო თანხა შპს „----------“ თითქოსდა ვალდებული იყო, რომ ამავე დანიშნულებით, ანუ დივიდენდის სახით გაეცა დამფუძნებელზე თანხა. მართალია საგადასახადო ორგანო შემოწმების აქტში ასეთ მსჯელობას ანვითარებს, თუმცა ვერ უთითებს საგადასახადო კანონმდებლობიდან შესაბამის სამართლებრივ ნორმას, რის საფუძველზეც კომპანიას ევალებოდა მსგავსი სამეურნეო ოპერაციის განხორციელება.\nკომპანიის დამფუძნებელი, პერიოდულად, მის მიერ შპს „----------“ სესხის სახით შეტანილი ფულადი სახსრებით უზრუნველყოფდა კომპანიის ფუნქციონირებას. შესაბამისად, კომპანიას მის მიმართ წარმოექმნა თანხის დაბრუნების ვალდებულება, რომელიც განახორციელა კიდეც.\nშემოსავლების სამსახურის გადაწყვეტილება დაბეგვრაზე უნდა ემყარებოდეს კომპანიის მიერ საკანონმდებლო დათქმის უგულებელყოფას, რასაც მოცემულ შემთხვევაში ნამდვილად არ აქვს ადგილი. გაუმართლებელია და უსაფუძვლოა კომპანიის სანქცირება, ვინაიდან: \n1. კანონი არ აწესებს კომპანიის არანაირ ვალდებულებას დივიდენდის სახით მიღებული თანხის ამავე დანიშნულებით გაცემაზე;\n2. კანონი არ კრძალავს, დივიდენდის სახით მიღებული თანხით თავისი კრედიტორების მოთხოვნის დაკმაყოფილებას, მათ შორის დამფუძნებლისგან მიღებული სესხის გადახდას;\n3. კანონი არ აწესებს რაიმე რიგითობას კომპანიის სამეურნეო ოპერაციაზე, როდესაც დამფუძნებლის მიმართ შესაძლებელია მოხდეს სესხის დაფარვაც და დივიდენდის გაცემაც.\nმნიშვნელოვანია ის გარემოება, რომ დამფუძნებელი სწორედ იმიტომ გახდა კომპანიის კრედიტორი, რომ საბანკო დაწესებულებისათვის კომპანიას კრედიტზე დარიცხული პროცენტები არ ეხადა წლების განმავლობაში. შესაბამისად, იმ პირობებში, რომ კრედიტორი ნაცვლად დამფუძნებლისა, დარჩენილიყო საბანკო დაწესებულება, საინტერესოა, რა გადაწყვეტილებას მიიღებდა საგადასახადო ორგანო?! რა თქმა უნდა უპირატესად და სამართლიანად მიიჩნევდა საბანკო დაწესებულების წინაშე არსებული ვალდებულებების შესრულებას. აქედან გამომდინარე, საგადასახადო ორგანოს არ გააჩნია სამართლებრივი საფუძველი, რომ დააწესოს საკითხის განსხვავებული მოწესრიგება და განახორციელოს შერჩევითი დიფერენცირება კრედიტორების მოთხოვნების დაკმაყოფილების მხრივ დამფუძნებელი იქნება თუ საბანკო დაწესებულება. \nაღსანიშნავია ის გარემოება, რომ თითქოსდა იმის გამო, რომ ჩაიხურა დამფუძნებლისაგან მიღებული სესხი, ამის გამო განხორციელდა ბიუჯეტის გადასახადებისაგან თავის არიდება, თუმცა ეს გარემოებაც უსაფუძვლოა, ვინაიდან გადასახადებისაგან თავის არიდებას ადგილი არ ჰქონია, ვინაიდან დამფუძნებლისაგან სესხის შედეგად აკუმულირებული პროცენტები სრულად დაფარულია და დაბეგრილია საშემოსავლო გადასახადით.\nზემოაღნიშნულიდან გამომდინარე, უკანონოდ მიაჩნია შემოსავლების სამსახურის ქმედება და ითხოვს სადავო აქტების გაუქმებას. \n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს. ამავე მუხლის მე-4 ნაწილის მიხედვით, თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაგადასახადო კოდექსის 97-ე მუხლის პირველი ნაწილის „ა“ ქვეპუნქტის თანახმად, რეზიდენტი საწარმოს მოგების გადასახადით დაბეგვრის ობიექტია განაწილებული მოგება.\nსაგადასახადო კოდექსის 981 მუხლის პირველი ნაწილის თანახმად, განაწილებული მოგება არის მოგება, რომელიც საწარმოს მიერ მის პარტნიორზე დივიდენდის სახით, ფულადი ან არაფულადი ფორმით ნაწილდება.\nსაგადასახადო კოდექსის 981 მუხლის მე-2 ნაწილის „ა“ ქვეპუნქტის თანახმად, განაწილებულ მოგებად არ ითვლება საწარმოს ლიკვიდაციისას ან აქციის/წილის გამოსყიდვისას ფულადი ან ნატურალური ფორმით განხორციელებული გადახდა/განაცემი, რომელიც კაპიტალში (განთავსებულსა და საემისიოში) პარტნიორის მიერ განხორციელებული შენატანის ოდენობას არ აღემატება.\nსაგადასახადო კოდექსის მე-8 მუხლის მე-12 ნაწილის თანახმად, დივიდენდი არის აქციონერის/მოწილის მიერ აქციებიდან ან უფლებებიდან (წილებიდან) მიღებული (მათ შორის, პრივილეგირებული აქციებიდან პროცენტის სახით მიღებული) ნებისმიერი შემოსავალი, რომელიც მიიღება მოგების განაწილების შედეგად და რომელსაც იურიდიული პირი უნაწილებს აქციონერებს/მოწილეებს, კაპიტალში მათი კუთვნილი აქციების/უფლებების პროპორციულად ან პროპორციის დაცვის გარეშე. ამასთანავე, დივიდენდს არ მიეკუთვნება, იურიდიული პირის ლიკვიდაციისას ან აქციის/წილის გამოსყიდვისას ფულადი ან ნატურალური ფორმით განხორციელებული გადახდა/განაცემი, რომელიც კაპიტალში (განთავსებულსა და საემისიოში) აქციონერის/პარტნიორის მიერ განხორციელებული შენატანის ოდენობას არ აღემატება.\nსაგადასახადო კოდექსის 130-ე მუხლის პირველი ნაწილის თანახმად, რეზიდენტი საწარმოს მიერ ფიზიკური პირისთვის, არასამეწარმეო (არაკომერციული) იურიდიული პირისთვის ან არარეზიდენტი საწარმოსთვის გადახდილი დივიდენდები იბეგრება გადახდის წყაროსთან გადასახდელი თანხის 5- პროცენტიანი განაკვეთით.\nსაგადასახადო კოდექსის 154-ე მუხლის პირველი ნაწილის „ზ“ ქვეპუნქტის მიხედვით, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რეზიდენტი საწარმო, რომელიც პირს უხდის დივიდენდს.\nსაქმეზე წარმოდგენილი მტკიცებულებებით დადგენილია, რომ 19.07.2017 წელს შპს „----------“ ფიზიკური პირებისგან შეიძინა შპს „----------“ (ს/ნ ----------) 100%-იანი წილი 2 020 326 ლარად.\nაღნიშნული თანხიდან 144 660 ლარი ავანსის სახით გადახდილ იქნა 26.06.2017 წელს, ამავე დღეს დამფუძნებლის ---------- მიერ კომპანიაზე გაცემული სესხის საფუძველზე. \n18.07.2017 წელს შპს „----------“ სს „----------“ აიღო სესხი, რის საფუძველზეც განახორციელა წილის ნასყიდობის დარჩენილი თანხის 1 875 666 ლარის გადახდა იმავე დღეს.\n3.05.2018 წელს დამფუძნებელმა ---------- კომპანიას ასესხა 2 055 078 ლარი, რის საფუძველზეც გადახდილ იქნა შპს „----------“ მიერ სს „----------“ აღებული სესხის თანხა სრულად (როგორც ძირი, ასევე პროცენტი) 2 063 843,77 ლარი. \n28.05.2019 წელს შპს „----------„ დივიდენდი გასცა შპს „----------“ 911 000 ლარის ოდენობით, მიღებული ფულადი რესურსით შპს „----------“ განახორციელა დამფუძნებლისაგან ---------- მიღებული სესხის ნაწილობრივ 910 000 ლარის ოდენობით გადახდა.\n10.06.2019 წელს შპს „----------“ დივიდენდი გასცა შპს „----------“ 1 005 000 ლარის ოდენობით, საიდანაც 120 966 ლარით განხორციელდა ---------- მიღებული სესხის თანხის გადახდა. \nშპს „----------“ დივიდენდის სახით შპს „----------“ გაცემული თანხიდან, კომპანიამ დაფარა ---------- სესხი ჯამში 1 030 096 ლარის ოდენობით.\nასევე დადგენილია, რომ შპს „----------“ 100% წილს ფლობს ----------, სამეურნეო ოპერაციების მონაწილე პირები არ წარმოადგენენ ურთიერთდამოკიდებულ პირებს და მათ შორის ტრანზაქციები განხორციელებულია საბანკო დაწესებულების მეშვეობით.\nაღნიშნულის გათვალისწინებით, საბჭო დადგენილად მიიჩნევს, რომ ---------- ფორმალურად გასცა სესხი თავისივე კომპანიაზე, რაც დასტურდება დოკუმენტურად (სესხის ხელშეკრულებები, გადარიცხვები, პროცენტის დათქმა და ა.შ.).\n---------- მიერ გაცემული სესხი პირდაპირ კავშირშია კომპანიის მიერ აქტივის (შპს „----------“ წილის) შეძენასთან და ბანკის სესხის დაფარვასთან, რაც თავისი შინაარსით წარმოადგენს ინვესტიციას კომპანიის განვითარებისთვის და მისი ღირებულების გაზრდისთვის.\nიმ ფაქტზე, რომ სესხის გაცემის მიზანი კომპანიის განვითარების მხარდაჭერა იყო, ასევე მიუთითებს, ის გარემოება, რომ განსახილველ შემთხვევაში სესხის გამოყენება წილის შესაძენად და შემდეგ ბანკის წინაშე ვალდებულების (---------- ბანკის სესხის) დასაფარად განხორციელდა.\nასევე მნიშვნელოვანია, რომ კომპანიის მიერ სესხის ძირითადი თანხისა და პროცენტის დაფარვა განხორციელდა უშუალოდ შპს „----------“ მიღებული დივიდენდებით, რაც მიუთითებს, რომ ეს ოპერაცია მისი შინაარსით რეალურად კაპიტალის დაბრუნებაა, რადგან დამფუძნებელმა ფინანსური სარგებელი თავისივე ინვესტიციიდან მიიღო.\nყოველივე ზემოაღნიშნულის გათვალისწინებით, მხარეთა არგუმენტაციის, საქმეზე არსებული მასალების, ფაქტობრივი გარემოებების და ოპერაციის შინაარსიდან გამომდინარე, საბჭო მიიჩნევს, რომ განსახილველ შემთხვევაში გადასახადებით დაბეგვრის მიზნისთვის დამფუძნებლისგან მიღებული სესხის თანხა უნდა ჩაითვალოს დამფუძნებლის მიერ მომჩივნის კაპიტალში შენატანად.\nშესაბამისად, კომპანიის დამფუძნებლისთვის სესხის და პროცენტის დასაფარად შპს „----------“ გაცემული თანხით (1 030 966 ლარი), რაც საგადასახადო ორგანოს მიერ ჩათვლილია დივიდენდად, თავდაპირველად უნდა შემცირდეს კომპანიის კაპიტალი (სესხის თანხა, რომელიც აღნიშნული გადაწყვეტილებით მიჩნეულია კაპიტალად) და აღნიშნულის გათვალისწინებით განისაზღვროს მომჩივნის საგადასახადო ვალდებულებები.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ;\n2. ნაწილობრივ გაუქმდეს შემოსავლების სამსახურის 14.08.2024 წლის №18740 ბრძანება;\n3. დაევალოს აუდიტის დეპარტამენტს ამ გადაწყვეტილების შესაბამისად განახორციელოს მომჩივნის საგადასახადო ვალდებულების კორექტირება (შემცირება);\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდივიდენდი\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nსაგადასახადო დეკლარაციაში/გაანგარიშებაში გადასახადის შემცირება\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n45\n\nდოკუმენტის დათვალიერება\n\ninfohub@rs.ge",
    "title": "Document 5b7c284b-d7eb-4fef-94a7-0277101329d6"
  }
}