{
  "id": "22a3fd01-ff7a-4a74-b9c0-0db91cd9a9a9",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 26456-1\n19 დეკემბერი 2022\nდოკუმენტის #:\n26456-1\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n07 სექტემბერი 2020\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nარ დაკმაყოფილდა\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდღგ-ით დასაბეგრი ოპერაციები, ზოგადი დებულებები\nჩამოტვირთვა\nგაზიარება\nბრძანება N 26456\n07/09/2020 \n \n \n  \nსს ----- \n(მის: ქ. ------- №142)\nსადავო საკითხთან დააკავშირებით საჩივრის \nდაკმაყოფილებაზე უარის თქმის თაობაზე\n \n  \nშემოსავლების სამსახურმა დავების განხილვის საბჭოს 2020 წლის 13 აგვისტოს სხდომაზე (ოქმი №59) განიხილა სს ----- ს 2020 წლის 19 მარტის №50182/1/2020 საჩივარი, შემოსავლების სამსახურის აუდიტის დეპარტამენტის 2020 წლის 06 მარტის №0 05-38 „საგადასახადო მოთხოვნასთან” დაკავშირებით.\n  \nსადავო საკითხი :\nსამედიცინო დაწესებულების მიერ კლინიკური კვლევის ფარგლებში გაწეული სამედიცინო მომსახურების დღგ-თ დაბეგვრა\n \nფაქტობრივი გარემოებები :\nსაქმეში არსებული მასალებით ირკვევა, რომ   2018 წლის   22 აგვისტოს №22932 ბრძანების საფუძველზე ჩატარდა სს ----- ს საქმიანობის გასვლითი საგადასახადო შემოწმება. შესამოწმებელი პერიოდი განისაზღვრა 2017 წლის 01 იანვრიდან 2018 წლის 01 ივლისამდე. შემოწმების შედეგებზე  2020 წლის 28 თებერვალს შედგენილ იქნა საგადასახადო შემოწმების აქტი. შემოწმების აქტის   საფუძველზე   აუდიტის დეპარტამენტმა 2020 წლის 6 მარტს გამოსცა გადასახადების/გადასახდელების და  საგადასახადო სანქციების თანხების დარიცხვის/შემცირების შესახებ №6608 ბრძანება და ამავე თარიღის №005-38 „საგადასახადო მოთხოვნა“, რომლის მიხედვით გადამხდელს საგადასახადო ვალდებულება შემცირებას დაექვემდებარა სულ 170641 ლარის ოდენობით, მათ შორის გადასახადი 170841 ლარი, ჯარიმა დაერიცხა 200 ლარი, საურავი 0 ლარი.\n \nსაგადასახადო შემოწმების აქტის და დავის წარმოების პროცესში აუდიტის დეპარტამენტის მიერ წარმოდგენილი ინფორმაციის   მიხედვით  დგინდება , რომ  სადავო  საკითხთან  დაკავშირებით, დამატებით გადასახადების დარიცხვა გამოწვეულია შემდეგი გარემოებებით:\nსადავო საკითხთან დაკავშირებით, კომპანია შესამოწმებელ პერიოდში ატარებს რეზიდენტი დამკვეთებისათვის პროდუქტის (\"საკვლევი წამალის\") კლინიკურ კვლევას. 2017-2018 წელს გადამხდელს შესრულებული აქვს კლინიკური კვლევა და გაწეული მომსახურება დაბეგრილი აქვს დღგ-ით (და ითხოვს მის შემცირებას). რეზიდენტი პირისათვის გაწეული ფარმაკოლოგიური საშუალებების კლინიკური კვლევის მომსახურეობა არ განეკუთნება საქართველოს საგადასახადო კოდექსისი 168-ე მუხლის მე-2 ნაწილის \"ე\" ქვეპუნქტის შესაბამისად დამატებული ღირებულების გადასახადიდან ჩათვლის უფლების გარეშე განთავისუფლებულ სამედიცინო მომსახურეობას, ვინაიდან საწარმო წარმოადგენს ფარმაკოლოგიური საშუალებების კლინიკური კვლევის განმახორციელებელ პირს და მოცემულ შემთხვევაში მის მიერ ხორციელდება დამკვეთისათვის კლინუკური კველვის მომსახურების გაწევა რომელიც ექვემდებარება დამატებული ღირებულების გადასახადით დაბეგვრას.\n \nშემოსავლების სამსახურმა განიხილა წარმოდგენილი საჩივარი და მიიჩნია, რომ სადავო საკითხთან დაკავშირებით საჩივარი არ უნდა დაკმაყოფილდეს შემდეგ გარემოებათა გამო:\nსაჩივარში წარმოდგენილ სადავო საკითხთან დაკავშირებით, შემოსავლების სამსახური მიუთითებს საქართველოს საგადასახადო კოდექსის 168-ე მუხლის მე-2 ნაწილის „ე” ქვეპუნქტზე, რომლის მიხედვით დღგ-ისგან ჩათვლის უფლების გარეშე გათავისუფლებულია სამედიცინო მოსახურების გაწევა.\n\"ჯანმრთელობის  დაცვის  შესახებ\"  საქართველოს  კანონის  მე-3  მუხლის  “ჩ1”  ქვეპუნქტის თანახმად, სამედიცინო საქმიანობა  (სამედიცინო  მომსახურება) –  საქმიანობა, რომელიც დაკავშირებულია დაავადებათა პროფილაქტიკასთან, დიაგნოსტიკასთან, მკურნალობასთან, პაციენტის  ჯანმრთელობის მდგომარეობის შენარჩუნებასთან, გაუმჯობესებასთან და აღდგენასთან (ფსიქიკურ, სოციალურ,  სამედიცინო  და ფიზიკურ  რეაბილიტაციასთან), პალიატიურ მზრუნველობასთან, პაციენტის სამედიცინო მოვლასთან, პროთეზირებასთან, პაციენტის სამედიცინო ტრანსპორტირებასთან, პაციენტის სამედიცინო განათლებასთან, სასამართლო-სამედიცინო ექსპერტიზასთან, სასამართლო-ფსიქიატრიულ ექსპერტიზასთან, საზოგადოებრივი ჯანმრთელობის დაცვის ღონისძიებებთან და სამედიცინო დაწესებულებებში გაწეულ, სამედიცინო საქმიანობასთან დაკავშირებულ თანმხლებ მომსახურებასთან და ხორციელდება დადგენილი წესით\nფარმაცევტული პროდუქტის კლინიკური კვლევა (გამოცდა, გამოკვლევა) წარმოადგეს ფარმაცევტული პროდუქტის შექმნის ერთ-ერთ ეტაპს და მოქმედი კანონმდებლობის შესაბამისად რეგულირდება „წამლისა და ფარმაცევტული საქმიანობის შესახებ“ საქართველოს კანონით. ამავე კანონის  11   მუხლის  45-ე  პუნქტის  თანახმად,  ფარმაცევტული  პროდუქტის  კლინიკური  კვლევა განსაზღვრულია, როგორც ფარმაკოლოგიური საშუალების ადამიანის ორგანიზმზე ზემოქმედების შესწავლა  არასასურველი  რეაქციების  დადგენის,  ეფექტიანობისა  და  უსაფრთხოების  ხარისხის შეფასების მიზნით.\nზემოაღნიშნულ ნორმათა გათვალისწინებით, კლინიკური კვლევის მომსახურება თავის შინაარსიდან გამომდინარე არ წარმოადგენს სამედიცინო მომსახურებას.\nსაქართველოს საგადასახადო კოდექსის 161-ე მუხლის პირველი ნაწილის მიხედვით, დღგ-ის დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში საქონლის მიწოდება ან/და მომსახურების გაწევა.\nსაგადასახადო კოდექსის მე-2 მუხლის მე-6 ნაწილის მიხედვით, საგადასახადო ურთიერთობების რეგულირებისას ამ კოდექსში გამოყენებული საქართველოს კანონმდებლობის ტერმინები და ცნებები გამოიყენება იმ მნიშვნელობით, რა მნიშვნელობაც მათ აქვთ შესაბამის კანონმდებლობაში, თუ ამ კოდექსით სხვა რამ არ არის გათვალისწინებული.\n\"ჯანმრთელობის დაცვის შესახებ\" საქართველოს კანონის 53-ე მუხლის პირველი ნაწილის თანახმად, სამედიცინო დაწესებულება არის საქართველოს კანონმდებლობით დაშვებული ორგანიზაციულ-სამართლებრივი ფორმის იურიდიული პირი, რომელიც დადგენილი წესით ახორციელებს სამედიცინო საქმიანობას. ხოლო ამავე მუხლის მე-2 ნაწილში განსაზღვრულია სამედიცინო დაწესებულების  ფუნქციები,  რომელიც მოიცავს,  პაციენტის  ჯანმრთელობის მდგომარეობის განსაზღვრას, დაავადებათა პროფილაქტიკა ან/და მკურნალობა ან/და პაციენტების რეაბილიტაცია ან/და პალიატიური მზრუნველობას, ფარმაცევტული საქმიანობას და სხვა.\n“წამლისა და ფარმაცევტული საქმიანობის შესახებ” საქართველოს კანონის 11 მუხლის 41-ე პუნქტის შესაბამისად ფარმაცევტულ საქმიანობად ითვლება ფარმაცევტული პროდუქტის მიმოქცევის სფეროში დაკავებულ ფიზიკურ და იურიდიულ პირთა საქართველოს კანონმდებლობით დადგენილი წესით საქმიანობა.\n,,ლიცენზიებისა და ნებართვის შესახებ’’ საქართველოს კანონის 24-ე მუხლის 44-ე ნაწილის მიხედვით, ფარმაკოლოგიური საშუალების კლინიკური კვლევა განეკუთვნება ნებართვით რეგულირებულ საქმიანობას.\nამავე კანონის მე-3 მუხლის ,,ჟ’’ პუნქტით, ნებართვის მფლობელი არის პირი, რომელსაც ადმინისტრაციული აქტის საფუძველზე მინიჭებული აქვს უფლება, განახორციელოს ნებართვით განსაზღვრული ქმედება, ან სხვა ნებართვის მფლობელის მიერ გადაცემული აქვს სანებართვო ქმედების განხორციელების უფლება.\nანალოგიურ საკითხებთან მიმართებაში, ,,საქართველოს ოკუპირებული ტერიტორიებიდან დევნილთა, შრომის, ჯანმრთელობისა და სოციალური დაცვის სამინისტოდან“ გამოთხოვილ იქნა ინფორმაცია, სადაც დაფიქსირებულია დარგობრივი სამინისტროს პოზიცია (17.04.2018 წ. N01/21844), რომ ცნებების: სამედიცინო საქმიანობა(მომსახურება), იმავე სამინისტროს სამედიცინო საქმიანობის (მომსახურების)თანმხლები მომსახურების   განმარტების მიზნით   უნდა   ვიხელმძღვანელოთ ,,ჯანმრთელობის დაცვის შესახებ“ საქართველოს კანონის მე-3 მუხლის “ჩ1” ქვეპუნქტით. ასევე, 02/10/2018 წ. N01/6562; 10.05.2018წ. N01/27298; 08.02.2019წ. 01/2126 წერილებში განმარტებულია, რომ სამედიცინო მომსახურებას განეკუთვნება „ჯანმრთელობის დაცვის შესახებ“ საქართველოს კანონის მე-3 მუხლის “ჩ1” პუნქტის თანახმად გათვალისწინებული საქმიანობები.\nწარმოდგენილ საჩივარში გადასახადის გადამხდელი განმარტავს, რომ სს ----- წარმოადგენს სამედიცინო დაწესებულებას და იგი არ არის ჩართული ფარმაკოლოგიური საშუალებების წარმოებაში და აღნიშნავს, რომ ფარმაკოლოგიური საშუალების კლინიკური კვლევა წარმოადგენს მხოლოდ სპონსორის (დამკვეთის) და კლინიკური კვლევის ორგანიზაციის მიზანს, ხოლო სამედიცინო დაწესებულება არ ცდება მისი ჩვეულებრივი საქმიანობის ფარგლებს და \"ჯანმრთელობის დაცვის შესახებ\" საქართველოს კანონის მე-3 მუხლის “ჩ1”-ს ქვეპუნქტით გათვალისწინებულ სამედიცინო საქმიანობას.\nზემოაღნიშნული სამართლებრივი ნორმებისა და ფაქტობრივი გარემოებების გათვალისწინებით, შემოსავლების სამსახურს მიაჩნია, რომ განსახილველი კლინიკური კვლევის მომსახურება არ მიეკუთვნება სამედიცინო მომსახურებას, ვინაიდან წამლის კლინიკური კვლევის მიზანს წარმოადგენს ფარმაკოლოგიური საშუალებების ადამიანის ორგანიზმზე ზემოქმედების შესწავლა, მისი ეფექტურობის და უსაფრთხოების დადგენის მიზნით და იგი არ ემსახურება პაციენტის ჯანმრთელობის მდგომარეობის შენარჩუნებას, გაუმჯობესებასა და აღდგენას, მიუხედავად იმისა, რომ კვლევის განმავლობაში ხორციელდება კვლევაში მონაწილე პაციენტისათვის ფარმაკოლოგიური საშუალებების მიცემა და ადამიანზე მისი ზემოქმედების შესწავლა.\nყოველივე ზემოაღნიშნულის გათვალისწინებით, შემოსავლების სამსახური აღნიშნავს, რომ შემოწმების მიერ აღნიშნულ სადავო საკითხთან დაკავშირებით, საგადასახადო ვალდებულებების განსაზღვრა შესაბამისობაშია კანონმდებლობით განსაზღვრულ სამართლებრივ ნორმებთან.\n \n \nსაქართველოს საგადასახადო კოდექსის 304-ე მუხლის საფუძველზე,\nვ ბ რ ძ ა ნ ე ბ :\n \n \n1. სს ----- ს საჩივარი სადავო საკითხთან დაკავშირებით არ დაკმაყოფილდეს;\n2. ბრძანების გასაჩივრება შესაძლებელია საქართველოს ფინანსთა სამინისტროსთან არსებულ დავების განხილვის საბჭოში (მის: ქ. თბილისი,  ვ. გორგასლის ქ. N16) ან სასამართლოში (მის. ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად მისი ჩაბარებიდან 20 დღის ვადაში.\n \nჩამოტვირთვა\nგაზიარება\nუკუკავშირი\nდაკავშირებული დოკუმენტები\nაგრეთვე ეძებენ\nდოკუმენტის სტატისტიკა\n\n23\n\nდოკუმენტის დათვალიერება\n\ninfohub@rs.ge",
    "title": "Document 22a3fd01-ff7a-4a74-b9c0-0db91cd9a9a9"
  }
}