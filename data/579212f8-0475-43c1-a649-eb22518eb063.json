{
  "id": "579212f8-0475-43c1-a649-eb22518eb063",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №25956/2/2025\n15 იანვარი 2026\nდოკუმენტის #:\n25956/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n13 იანვარი 2026\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nდავის განმხილველი ორგანოს გადაწყვეტილება\nჩამოტვირთვა\nგაზიარება\n1\nI ეტაპი - შემოსავლების სამსახური\n3 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№25956/2/2025\n13 იანვარი 2026\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „------“ (ს/ნ -----) \nმოპასუხე: აუდიტის დეპარტამენტი \n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 19.12.2025 წელს განიხილა და მიიღო გადაწყვეტილება შპს------ 3.10.2025 წელს რეგისტრირებულ საჩივარზე (რეგისტრაციის №25956/2/2025). \n\n\nდავის საგანი:\nშემოსავლების სამსახურის 2024 წლის 30 დეკემბრის №27610 ბრძანების აღსრულების შედეგები.\n\n\nგასაჩივრებული გადაწყვეტილება:\n1. აუდიტის დეპარტამენტის 2025 წლის 3 ივლისის №005-115 საგადასახადო მოთხოვნა;\n2. შემოსავლების სამსახურის 2025 წლის 10 სექტემბრის №19888 ბრძანება.\n\n\nდარიცხული თანხა: 775 627,76 ლარი.\nმათ შორის:\nგადასახადი - 302 519\nმოგების გადასახადი - 299 493\nქონების გადასახადი - 3 026\nჯარიმა - 256 170\nსაურავი - 216 938,76\n\n\nფაქტების აღწერა\nშემოსავლების სამსახურის აუდიტის დეპარტამენტის მიერ ჩატარდა მომჩივნის საქმიანობის 2019 წლის პირველი იანვრიდან 2022 წლის პირველ სექტემბრამდე პერიოდის კამერალური საგადასახადო შემოწმება. საგადასახადო შემოწმების შედეგები აისახა 2022 წლის 29 დეკემბერს შედგენილ საგადასახადო შემოწმების აქტში, საიდანაც ირკვევა, რომ სადავო საკითხთან დაკავშირებით, საგადასახადო ვალდებულებები განსაზღვრულია შემდეგი გარემოებით: \nგადამხდელის მიერ მოწოდებულ ბუღალტრულ აღრიცხვასა და შემოსავლების სამსახურის გადასახადების ადმინისტრირების საინფორმაციო სისტემაში არსებულ მონაცემებზე დაყრდნობით, დადგინდა, რომ გადასახადის გადამხდელს არარეზიდენტი კომპანიებისთვის გადახდილი ჰქონდა 2 045 576 ლარი და არ ჰქონდა მიღებული ნედლეული. ასევე, ექსპორტზე გატანილი ჰქონდა 3 229 482 ლარის ღირებულების საქონელი და არ ჰქონდა მიღებული თანხები. აღნიშნულ ოპერაციებზე გადასახადის გადამხდელს არ გააჩნდა ურთიერთშედარების აქტები. ამასთან, არ არსებობდა ობიექტური გარემოება, რაც ახსნიდა ნედლეულისა და თანხის მიუღებლობას.\nარარეზიდენტ საწარმოებზე გადახდილი თანხები დაკვალიფიცირდა სესხის გაცემად, ხოლო არარეზიდენტ საწარმოებზე მიწოდებული საქონელი უსასყიდლო საქონლის მიწოდებად და საქართველოს საგადასახადო კოდექსის 97-ე მუხლის პირველი ნაწილის, 982 მუხლის მე-3 ნაწილის „ზ“ ქვეპუნქტის, 983 მუხლის პირველი ნაწილისა და 97-ე მუხლის მე-7 ნაწილის საფუძველზე დაიბეგრა მოგების გადასახადით. საწარმოს ასევე შეეფარდა ჯარიმა საგადასახადო კოდექსის 275-ე მუხლის მიხედვით.\n2022 წლის 8 აგვისტოს მომჩივნის საქმიანობის ადგილზე ჩატარებული სასაქონლო-მატერიალური ფასეულობების ინვენტარიზაციის შედეგად გამოვლინდა სასაქონლო-მატერიალური ფასეულობების დანაკლისი და აღურიცხველობა, რაზეც მომჩივანს შეეფარდა საგადასახადო კოდექსის 286-ე მუხლის მე4 და მე-9 ნაწილებით გათვალისწინებული ჯარიმები.\nშემოწმების აქტის საფუძველზეც გამოიცა აუდიტის დეპარტამენტის 2022 წლის 29 დეკემბრის №33780 ბრძანება და №----- საგადასახადო მოთხოვნა. აღნიშნული დარიცხვა გასაჩივრდა შემოსავლების სამსახურში. შემოსავლების სამსახურის 5.06.2023 წლის №12365 ბრძანებით საჩივარი დაკმაყოფილდა ნაწილობრივ, აუდიტის დეპარტამენტს დაევალა დამატებით შეისწავლოს საჩივარზე თანდართული დოკუმენტაცია/მტკიცებულებები და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება); დანარჩენ ნაწილში საჩივარი არ დაკმაყოფილდა.\nშემოსავლების სამსახურის 2023 წლის 5 ივნისის №12365 ბრძანების აღსრულების შედეგად, აუდიტის დეპარტამენტის 2024 წლის 17 სექტემბრის დასკვნის საფუძველზე დარიცხული თანხა შემცირდა სულ 280 767 ლარით (გადასახადი 192 078, ჯარიმა 88 689), რაზეც გამოიცა აუდიტის დეპარტამენტის 2024 წლის 9 ოქტომბრის №005-149 კორექტირებული საგადასახადო მოთხოვნა.\nაღნიშნული საგადასახადო მოთხოვნა გასაჩივრდა შემოსავლების სამსახურში. მომჩივანი 2024 წლის 29 ნოემბერს წარდგენილ საჩივარში არ ეთანხმებოდა საგადასახადო შემოწმების გადაანგარიშების შედეგებს გაუთვალისწინებელი დოკუმენტების ნაწილში და ითხოვდა სამ არარეზიდენტ კომპანიასთან დაკავშირებით არსებული მოთხოვნა/ვალდებულების ნაწილში მოგების გადასახადში განსაზღვრული საგადასახადო ვალდებულებების სრულად გაუქმებას.\nშემოსავლების სამსახურის 30.12.2024 წლის №27610 ბრძანებით საჩივარი დაკმაყოფილდა ნაწილობრივ:\nგადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები;\nაუდიტის დეპარტამენტს დაევალა, დამატებით შეისწავლოს გადასახადის გადამხდელის მიერ წარდგენილი მტკიცებულებები (მ.შ. საჩივარზე თანდართული) და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება); დანარჩენ ნაწილში საჩივარი არ დაკმაყოფილდა.\nაღნიშნული ბრძანების აღსრულების შედეგად, აუდიტის დეპარტამენტის 2025 წლის 26 ივნისის დასკვნის საფუძველზე გადასახადის გადამხდელს შეუმცირდა სულ 74 571 ლარი, მათ შორის: გადასახადი 50 421 ლარი, ჯარიმა 24 150 ლარი. აღნიშნულზე გადასახადის გადამხდელს წარედგინა აუდიტის დეპარტამენტის 2025 წლის 3 ივლისის №005-115 კორექტირებული საგადასახადო მოთხოვნა, რაც გასაჩივრდა შემოსავლების სამსახურში. \nშემოსავლების სამსახურის 2025 წლის 10 სექტემბრის №19888 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის არგუმენტაცია\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 304-ე მუხლის 21 ნაწილზე და აღნიშნავს, რომ გადასახადის გადამხდელი საჩივარში ვერ უთითებს იმ ფაქტობრივ და სამართლებრივ გარემოებებს, თუ რა ნაწილში არ მოხდა შემოსავლების სამსახურის გადაწყვეტილების აღსრულება. \nსაქმეზე არსებული მტკიცებულებების, აუდიტის დეპარტამენტის დასკვნისა და შესაბამისად, განხორციელებული გადაანგარიშების შედეგებზე დაყრდნობით, შემოსავლების სამსახურმა მიიჩნია, რომ შემოსავლების სამსახურის გადაწყვეტილების აღსრულება განხორციელებულია საქმისთვის არსებითი მნიშვნელობის მქონე ყველა გარემოებების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და არ არსებობს წარმოდგენილი საჩივრის დაკმაყოფილების სამართლებრივი საფუძველი. \n\n\nმომჩივნის არგუმენტაცია\n2022 წლის ივნისიდან დეკემბრამდე შუალედში განხორციელდა მომჩივნის კამერალური საგადასახადო შემოწმება. კომპანია მისი დაარსებიდან ყოველთვის იყო კეთილსინდისიერი გადამხდელი, და მიუხედავად იმისა, რომ წლების განმავლობაში გიარა არაერთი რეორგანიზაცია და სამწუხაროდ მოხდა მილიონობით ზარალის აკუმულირება, საგადასახადო თვალსაზრისით რაიმე დარღვევები და შესაბამისად შენიშვნები არ გაჩენილა.\nკეთილსინდისიერების დამატებითი მტკიცებულებაა ისიც, რომ 2022 წლის 29 დეკემბერს დასრულებულ საგადასახადო შემოწმების აქტში კომპანიას დარიცხული არ აქვს დამატებითი თანხები არც საშემოსავლო და დღგ-ს კომპონენტებში, ქონების კომპონენტში კი უმნიშვნელო თანხაზეა საუბარი.\nაღნიშნულ საგადასახადო მოთხოვნაში ფაქტიურად დარიცხულია მხოლოდ მოგების გადასახადის კომპონენტი, და ისიც შედგება 1 კონკრეტული დებიტორ/კრედიტორის მოთხოვნა/ვალდებულებების დაბეგვრისგან. დაბეგვრის საფუძვლად აღებულია ის, რომ კრედიტორ საწარმოებზე გადახდილი თანხები დაკვალიფიცირებულია არარეზიდენტ კომპანიებზე სესხის გაცემად და დაბეგრილი მოგების გადასახადით, ხოლო მომწოდებლებისგან მისაღები დავალიანებები კი აღიარებულია უსასყიდლოდ საქონლის მიწოდებად, რომელიც ასევე დაბეგრილია მოგების გადასახადით. \nსაკითხის ასეთი ინტერპრეტაცია რადიკალურად არ ასახავს ობიექტურ რეალობას და თანდართული დოკუმენტებით თითოეული მათგანის სიმცდარე მარტივად იდენტიფიცირებადია. შესაბამისად, საგადასახადო მოთხოვნა, წარმოქმნილი შემდეგი დებიტორებსა და კრედიტორებთან არსებული მოთხოვნა/ვალდებულებებიდან არის სრულად გასაუქმებელი.\n----- საგადასახადო დაბეგვრის მიზნებისთვის აღებულია დასაბეგრი ბაზა საწყისი ბალანსი - 471 678 ლარზე დარიცხული სარგებელი და შემოწმების პერიოდში წარმოქმნილი მოთხოვნა - 1 650 020 ლარი - მიუღებელი მოთხოვნა არარეზიდენტი კომპანიიდან. აღნიშნული დავალიანება პირველ რიგში შესამცირებელი იყო 2021 წლის ნოემბერ - დეკემბერში ჩარიცხული 49 997,50 დოლარი და 59 977,50 დოლარი, რადგან ეს თანხები შეცდომით იყო გატარებული სხვა მომხმარებელზე (------- რომელიც არც ჩარიცხვის მომენტისთვის და არც მიმდინარედ არც დავალიანება აქვს და არც მოთხოვნა), რაც გათვალისწინებულ იქნა კიდეც.\nდამატებით, ------მა გაუწია და უნდა გაუწიოს კიდევ ----- მარკეტინგული მომსახურება უზბეკეთის ტერიტორიაზე, რასთან დაკავშირებითაც აქვს წარმოდგენილი შესაბამისი პირველადი საბუღალტრო დოკუმენტები: მარკეტინგული მომსახურების კონტრაქტი მხარესთან, მომსახურების გაწევის ინვოისები და შესაბამისი შედარების აქტიც სადაც ასახულია კომპანიის დავალიანება.\nგადათვლას უნდა დაექვემდებაროს დარიცხული ჯარიმის (დარიცხული საჯარიმო თანხა რატომ აღემატება ძირი თანხის 50 პროცენტს) და საურავის (რატომ არის დარიცხვა სამ წელზე მეტი ვადით) ოდენობა.\nზემოაღნიშნულიდან გამომდინარე, მის კომპანიაზე მოგების გადასახადის თანხების დარიცხვა არ არის სამართლიანი, აქედან გამომდინარე ითხოვს არასწორად დარიცხული თანხების შემდგომი კორექტირება, ასევე ითხოვს სანქციებისგან გათავისუფლებას, საგადასახადო კოდექსის 269-ე მუხლის მე-7 ნაწილის საფუძველზე.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 304-ე მუხლის 21 ნაწილის შესაბამისად, თუ გასაჩივრებული გადაწყვეტილება/საგადასახადო მოთხოვნა გამოცემულია დავის განმხილველი ორგანოს მიერ მიღებული გადაწყვეტილების შესაბამისად, დავის განმხილველი ორგანო იღებს გადაწყვეტილებას საჩივრის დაკმაყოფილებაზე უარის თქმის შესახებ. აღნიშნულ საკითხს იხილავს ის ორგანო, რომლის მიერ მიღებული გადაწყვეტილების მიხედვითაც იქნა გამოცემული გასაჩივრებული გადაწყვეტილება/საგადასახადო მოთხოვნა.\nმომჩივანი 2024 წლის 29 ნოემბერს წარდგენილ საჩივარში არ ეთანხმებოდა საგადასახადო შემოწმების გადაანგარიშების შედეგებს გაუთვალისწინებელი დოკუმენტების ნაწილში და ითხოვდა 3 არარეზიდენტ კომპანიასთან დაკავშირებით არსებული მოთხოვნა/ვალდებულების ნაწილში მოგების გადასახადში განსაზღვრული საგადასახადო ვალდებულებების სრულად გაუქმებას.\nშემოსავლების სამსახურის 30.12.2024 წლის №27610 ბრძანებით საჩივარი დაკმაყოფილდა ნაწილობრივ, კერძოდ,\nგადასახადის გადამხდელს მიეცა წინადადება ამ ბრძანების ჩაბარებიდან 15 კალენდარული დღის ვადაში აუდიტის დეპარტამენტს წარუდგინოს საჩივარში მითითებული არგუმენტაციის დოკუმენტურად დადასტურებული მტკიცებულებები;\nდაევალა აუდიტის დეპარტამენტს დამატებით შეისწავლოს გადასახადის გადამხდელის მიერ წარდგენილი მტკიცებულებები (მ.შ. საჩივარზე თანდართული) და შესწავლის შედეგების გათვალისწინებით, სათანადო საფუძვლების არსებობის შემთხვევაში, განახორციელოს საგადასახადო ვალდებულებების კორექტირება (შემცირება); დანარჩენ ნაწილში საჩივარი არ დაკმაყოფილდა.\nსაგადასახადო შემოწმების შედეგების გადაანგარიშების თაობაზე გამოცემული 26.06.2025 წლის №275 დასკვნის მიხედვით დგინდება შემდეგი:\nგადაანგარიშების ეტაპზე აუდიტის დეპარტამენტმა შეისწავლა საჩივარზე თანდართული დოკუმენტაცია (აღნიშნული წარმოდგენილი იყო დავების ეტაპზე). ანალიზის შედეგად, გარკვეულ ოპერაციებთან მიმართებაში შეიცვალა კვალიფიკაცია და შემცირებას დაექვემდებარა მოგების გადასახადში განსაზღვრული საგადასახადო ვალდებულებები. კერძოდ, შემდეგ კომპანიებთან მიმართებაში: ----- და ------ წარმოდგენილი იყო შეთანხმებები, ხელშეკრულებები, ახსნაგანმარტებები, ურთიერთშედარების აქტები და სხვა, რომელთა შესწავლის შედეგად დადგინდა შესამოწმებელი პერიოდის ბოლოს არსებული მოთხოვნების ნამდვილობა და მიზნობრიობა. ვინაიდან შემოწმების მიმდინარეობისას აღნიშნული დოკუმენტაცია წარმოდგენილი არ იყო, ამასთანავე, ბუღალტრული პროგრამა (მოთხოვნების ნაწილში) არ იყო გადახურული და შეიცავდა არსებით უზუსტობებს, ხოლო გადამხდელმა წარმოადგინა მხოლოდ წერილობითი (კომენტარის სახით) განმარტებები, შესაბამისად, შემოწმების ეტაპზე ვერ იქნებოდა გათვალისწინებული აღნიშნული საკითხი. გადაანგარიშების ეტაპზე დარჩენილ კონტრაქტორებთან დაკავშირებით, ზოგიერთ შემთხვევაში საერთოდ არ ყოფილა წარმოდგენილი რაიმე სახის მტკიცებულება, ხოლო ნაწილ შემთხვევებში საჩივარზე თანდართული ინფორმაცია/დოკუმენტაციით ვერ დადგინდა გადარიცხული თანხების მიზნობრიობა ან/და ნაშთად არსებული მოთხოვნების რეალურობა, გარკვეულ შემთხვევებში დღეის მდგომარეობით კვლავ არ არის მიღებული ანაზღაურების სანაცვლოდ საქონელი ან/და მომსახურება. მსგავს შემთხვევებში საგადასახადო შემოწმების აქტით განსაზღვრული საგადასახადო ვალდებულებები დარჩა უცვლელი.\nმომჩივანი წარმოდგენილ საჩივარში აღნიშნავს, რომ მეტი ინფორმაციის მოპოვება უბრალოდ ვერ ხერხდება ერთი მარტივი მიზეზის გამო: მომსახურების გაწევიდან გასულია 5-6 წელი და შესაბამისი ინფორმაციის მოპოვება უბრალოდ შეუძლებელია.\nსაბჭო ყურადღებას ამახვილებს იმ გარემოებაზე, რომ მომჩივანი არ წარმოადგენს არგუმენტებს, თუ რა ნაწილში არ აღსრულდა შემოსავლების სამსახურის 2024 წლის 30 დეკემბრის №27610 ბრძანება და აუდიტის დეპარტამენტის მიერ არ განხორციელდა შესაბამისი გადაანგარიშება, ამასთან, სადავოდ ხდის ისეთ საკითხებს, რაც შემოსავლების სამსახურის 2024 წლის 30 დეკემბრის №27610 ბრძანებით არ დაკმაყოფილდა. აღნიშნულზე საბჭო ვერ იმსჯელებს, ვინაიდან განსახილველ შემთხვევაში სადავოა (გასაჩივრებულია) შემოსავლების სამსახურის 2024 წლის 30 დეკემბრის №27610 ბრძანების აღსრულების მართლზომიერების საკითხი - რამდენად სწორად აღსრულდა აღნიშნული გადაწყვეტილება აუდიტის დეპარტამენტის მიერ. შესაბამისად, საბჭო ვერ გასცდება აღნიშნულ ფარგლებს.\nმხარეთა არგუმენტების, სადავო საქმეზე არსებული მასალების შესწავლის/შეფასების და ფაქტობრივი გარემოებების გათვალისწინებით, საბჭო იზიარებს საგადასახადო ორგანოს პოზიციას და მიაჩნია, რომ აუდიტის დეპარტამენტის მიერ შემოსავლების სამსახურის 2024 წლის 30 დეკემბრის №27610 ბრძანება აღსრულებულია ამავე ბრძანებით მიღებული გადაწყვეტილების შესაბამისად, არ არსებობს მომჩივნის არგუმენტების გათვალისწინების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა:\n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (ქ. თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nსაჩივრის დაკმაყოფილებაზე უარის თქმა სსკ-ის 304-ე მუხლის 2​ პრიმა ნაწილით გათვალისწინებულ შემთხვევაში\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n17\n\nდოკუმენტის დათვალიერება\n\ninfohub@rs.ge",
    "title": "Document 579212f8-0475-43c1-a649-eb22518eb063"
  }
}