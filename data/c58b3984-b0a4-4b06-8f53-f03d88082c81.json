{
  "id": "c58b3984-b0a4-4b06-8f53-f03d88082c81",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22236/2/2024\n01 აპრილი 2024\nდოკუმენტის #:\n22236/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n28 მარტი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nსაგადასახადო მონიტორინგის დეპარტამენტი\nსაკანონმდებლო ნორმა:\nსაქონლის დოკუმენტების გარეშე ტრანსპორტირება, რეალიზაცია და აღურიცხველობა\nჩამოტვირთვა\nგაზიარება\n№22236/2/2024\n28 მარტი 2024 \n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს --- (ს/ნ ---)\nმოპასუხე: საგადასახადო მონიტორინგის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 15.03.2024 წელს განიხილა და მიიღო გადაწყვეტილება შპს ---ს 13.02.2024 წელს რეგისტრირებულ საჩივარზე (რეგისტრაციის №22236/2/2024).\n\n\nდავის საგანი: \nსამეწარმეო საქმიანობისათვის განკუთვნილი მრგვალი ხეტყის (მორის), ხე-მცენარის ან მათი პირველადი გადამუშავების პროდუქტების სასაქონლო ზედნადების გარეშე ტრანსპორტირება.\n\n\nგასაჩივრებული გადაწყვეტილება: \n1. საგადასახადო მონიტორინგის დეპარტამენტის 4.12.2023 წლის №CB1562420 საგადასახადო სამართალდარღვევის ოქმი;\n2. შემოსავლების სამსახურის 26.01.2024 წლის №1205 ბრძანება.\n\n\nდარიცხული თანხა: \nჯარიმა - 5 000 ლარი და საქონლის ჩამორთმევა. \n\n\nფაქტების აღწერა\nმომჩივანს, საგადასახადო კოდექსის 136-ე მუხლის მე-4 ნაწილის მოთხოვნების დარღვევის გამო, პირველადი გადამუშავების პროდუქტების - „დახერხილი წიწვოვანი ჯიშის ხის მასალა ძელაკის“ (2.5 მ 3 X 850 ლარი), ხე-ტყის სასაქონლო ზედნადების გარეშე ტრანსპორტირებისთვის, საგადასახადო მონიტორინგის დეპარტამენტის 4.12.2023 წლის №CB1562420 საგადასახადო სამართალდარღვევის ოქმით, შეეფარდა საგადასახადო კოდექსის 286-ე მუხლის 12 ნაწილით გათვალისწინებული სანქცია - ჯარიმა 5 000 ლარის ოდენობით და საქონლის ჩამორთმევა.\nსაგადასახადო სამართალდარღვევის ოქმი გასაჩივრდა შემოსავლების სამსახურში, რომლის 26.01.2024 წლის №1205 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი\nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 136-ე მუხლის მე-4 ნაწილზე, 286-ე მუხლის 12 ნაწილზე, 269-ე მუხლის პირველ და მე-7 ნაწილებზე, 270-ე მუხლის პირველ და მე-2 ნაწილებზე, მიმდინარე კონტროლის პროცედურების ჩატარების, სასაქონლომატერიალურ ფასეულობათა ჩამოწერის, აღიარებული საგადასახადო დავალიანების დაფარვის, საგადასახადო დავალიანების გადახდევინების უზრუნველყოფის ღონისძიებების განხორციელების, სამართალდარღვევათა საქმისწარმოების წესის დამტკიცების თაობაზე“ საქართველოს ფინანსთა მინისტრის 2010 წლის 31 დეკემბრის №994 ბრძანებით დამტკიცებული წესის 72-ე მუხლის პირველ, მე-2 და მე-3 პუნქტებზე.\nზემოაღნიშნული სამართლებრივი ნორმების, ფაქტობრივი გარემოებებისა და საქმეზე არსებული მასალების შესწავლის შედეგად, ვინაიდან დგინდება, რომ გადასახადის გადამხდელის მხრიდან ადგილი ჰქონდა სადავო ოქმში აღნიშნული საგადასახადო სამართალდარღვევის ჩადენის ფაქტს, შემოსავლების სამსახურმა მიიჩნია, რომ გადამხდელის საჩივარი დაუსაბუთებელია, სადავო საგადასახადო სამართალდარღვევის ოქმი შედგენილია კანონმდებლობის მოთხოვნათა დაცვით და არ ექვემდებარება გაუქმებას. ამასთან, განსახილველ შემთხვევაში საგადასახადო კოდექსის 269-ე მუხლის მე-7 ნაწილის გამოყენება შემოსავლების სამსახურმა მიზანშეწონილად არ მიიჩნია.\n\n\nმომჩივნის არგუმენტაცია \n2023 წლის 17 ნოემბერს დატვირთეს ავტომანქანა 26,07 მ 3 ფიცრით, რომელზედაც გამოწერეს ხე-ტყის ტრანსპორტირების შესაბამისი დოკუმენტაცია. ტრანსპორტირების ეტაპზე გარემოსდაცვითი ზედამხედველობის დეპარტამენტის მიერ შემოწმების შედეგად დადგინდა, რომ გამოწერილი იყო №--- ხე-ტყის სასაქონლო ზედნადები 26,07 მ 3 ფიცარზე, თუმცა 2,5 მ 3 ექსპერტიზის შეფასებით აღმოჩნდა ძელაკი, რამაც გამოიწვია კომპანიის დაჯარიმება 5 000 ლარით და საქონლის ჩამორთმევა. მომჩივანი აცხადებს, რომ დატვირთვის დროს ვერ იქნა შემჩნეული ფიცარსა და ძელაკს შორის დადგენილი სხვაობა, რაც განპირობებულია მექანიკური შეცდომით. აღნიშნულის გათვალისწინებით ითხოვს სადავო ოქმის გაუქმებას და დაკისრებული 5 000 ლარიანი ჯარიმის ბათილად ცნობას.\n\n\nდავების განხილვის საბჭო\nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო:\nსაგადასახადო კოდექსის 136-ე მუხლის მე-4 ნაწილის მიხედვით, სამეწარმეო საქმიანობისათვის ქვეყნის შიგნით საქონლის ტრანსპორტირებისას სასაქონლო ზედნადები უნდა გამოიწეროს საქართველოს ფინანსთა მინისტრის მიერ დადგენილი ფორმითა და წესით.\nსაგადასახადო კოდექსის 286-ე მუხლის 12 ნაწილის თანახმად, სამეწარმეო საქმიანობისათვის მრგვალი ხეტყის (მორის), ხე-მცენარის ან მათი პირველადი გადამუშავების პროდუქტების სასაქონლო ზედნადების გარეშე ტრანსპორტირება, თუ სასაქონლო ზედნადების გარეშე ტრანსპორტირებული მრგვალი ხეტყის (მორის), ხე-მცენარის ან მათი პირველადი გადამუშავების პროდუქტების საბაზრო ღირებულება აღემატება 1 000 ლარს, მაგრამ არ აღემატება 10 000 ლარს, იწვევს პირის დაჯარიმებას 5 000 ლარის ოდენობით და საქონლის ჩამორთმევას.\n„მიმდინარე კონტროლის პროცედურების ჩატარების, სასაქონლო-მატერიალურ ფასეულობათა ჩამოწერის, აღიარებული საგადასახადო დავალიანების დაფარვის, საგადასახადო დავალიანების გადახდევინების უზრუნველყოფის ღონისძიებების განხორციელების, სამართალდარღვევათა საქმისწარმოების წესის დამტკიცების თაობაზე“ საქართველოს ფინანსთა მინისტრის 2010 წლის 31 დეკემბრის №994 ბრძანებით დამტკიცებული წესის 72-ე მუხლის პირველი პუნქტის თანახმად, საქონლის დოკუმენტების გარეშე ტრანსპორტირებად განიხილება სამეწარმეო საქმიანობისათვის საქონლის სასაქონლო ზედნადების გარეშე ტრანსპორტირება.\n„გადასახადების ადმინისტრირების შესახებ“ საქართველოს ფინანსთა მინისტრის 2010 წლის 31 დეკემბრის №996 ბრძანებით დამტკიცებული ინსტრუქციის 251 მუხლის მე-2 პუნქტის თანახმად, ზედნადები ივსება ელექტრონულად (გარდა ამ მუხლის მე-13 პუნქტით გათვალისწინებული შემთხვევისა) საქონლის გამყიდველის/გამგზავნის მიერ, საქონლის მიწოდებისთანავე ან საქონლის ტრანსპორტირების დაწყებისთანავე.\nდადგენილია, რომ სატრანსპორტო საშუალების (სახ. ნომ.---), გადამოწმების დროს (17.11.2023 წ. 15:11 სთ) გამოვლინდა 2 125 ლარის საბაზრო ღირებულების ხე-ტყის (მორის) პირველადი გადამუშავების პროდუქტების ტრანსპორტირება ხე-ტყის სასაქონლო ზედნადების გარეშე, რაზეც მომჩივანს შეეფარდა საგადასახადო კოდექსის 286-ე მუხლის 12 ნაწილით გათვალისწინებული სანქცია - ჯარიმა 5 000 ლარის ოდენობით და საქონლის ჩამორთმევა.\nმომჩივანი განმარტავს, რომ 2023 წლის 17 ნოემბერს დატვირთეს ავტომანქანა 26,07 მ 3 ფიცრით, რომელზედაც გამოწერეს ხე-ტყის ტრანსპორტირების შესაბამისი დოკუმენტაცია. ტრანსპორტირების ეტაპზე გარემოსდაცვითი ზედამხედველობის დეპარტამენტის მიერ შემოწმების შედეგად დადგინდა, რომ გამოწერილი იყო №--- ხე-ტყის სასაქონლო ზედნადები 26,07 მ 3 ფიცარზე, თუმცა 2,5 მ 3 ექპერტიზის შეფასებით აღმოჩნდა ძელაკი, რამაც გამოიწვია კომპანიის დაჯარიმება 5 000 ლარით და საქონლის ჩამორთმევა.\nმომჩივანი აცხადებს, რომ დატვირთვის დროს ვერ იქნა შემჩნეული ფიცარსა და ძელაკს შორის დადგენილი სხვაობა, რაც განპირობებულია მექანიკური შეცდომით. აღნიშნულის გათვალისწინებით ითხოვს სადავო ოქმის გაუქმებას და დაკისრებული 5 000 ლარიანი ჯარიმის ბათილად ცნობას.\nსაგადასახადო მონიტორინგის დეპარტამენტის 26.02.2024 წლის №17629-21-12 წერილიდან ირკვევა, რომ საგადასახადო მონიტორინგის დეპარტამენტის თანამშრომლების მიერ გადამოწმებულ იქნა ავტომანქანა სახელმწიფო ნომრით ---, რომლის ბორტზეც განთავსებული იყო მომჩივნის სამეწარმეო საქმიანობისთვის განკუთვნილი 2 125 ლარის საბაზრო ღირებულების 2.5 მ 3 ხე-ტყის (მორის) პირველადი გადამუშავების პროდუქტი - „დახერხილი წიწვოვანი ჯიშის ხის მასალა ძელაკი“, რომლის ტრანსპორტირებაც ხორციელდებოდა ხე-ტყის ელექტრონული სასაქონლო ზედნადების გარეშე.\nსაქონლის რაოდენობისა და საბაზრო ღირებულების დადგენის მიზნით საგადასახადო მონიტორინგის დეპარტამენტმა მიმართა ვალის მართვის დეპარტამენტის ექსპერტიზის სამმართველოს. ვალის მართვის დეპარტამენტის ექსპერტიზის სამმართველოს მიერ დადგინდა, რომ შპს ----ს (ს/ნ ---) კუთვნილი წიწვოვანი ჯიშის დახერხილი ხე-მასალა ძელაკის მოცულობა შეადგენს 2,5 კუბ. მეტრს, ხოლო საბაზრო ღირებულება შეადგენს 2 125 ლარს დღგ-ის ჩათვლით.\nმოპასუხემ საბჭოს სხდომაზე საჩივრის ზეპირი განხილვისას, განმარტა, რომ მომჩივანს ხე-ტყის სასაქონლო ზედნადებში ფიცარის ნაცვლად ძელაკიც, რომ მიეთითებინა მას აღნიშნულ სასაქონლო ზედნადებში მითითებული ხე-ტყის წარმოშობის ცნობის ნომრების მიხედვით, ძელაკის ტრანსპორტირების უფლება არ ჰქონდა.\nმხარეთა არგუმენტაციის შეფასების და ფაქტობრივი გარემოებების გათვალისწინებით, საბჭო მიიჩნევს, რომ საგადასახადო მონიტორინგის დეპარტამენტის მიერ საგადასახადო სამართალდარღვევის ოქმი შედგენილია კანონმდებლობის მოთხოვნათა დაცვით, შემოსავლების სამსახურის სადავო ბრძანება მართლზომიერია და არ არსებობს მისი გაუქმების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nზედნადების გარეშე ტრანსპორტირება\nსაქონლის/სატრანსპორტო საშუალების ჩამორთმევა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n61\n\nდოკუმენტის დათვალიერება\n\ninfohub@rs.ge",
    "title": "Document c58b3984-b0a4-4b06-8f53-f03d88082c81"
  }
}