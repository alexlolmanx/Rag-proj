{
  "id": "688f7b3f-8d1a-49ff-85b1-21098b03064a",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nბრძანება N 26799\n13 იანვარი 2025\nდოკუმენტის #:\n26799\nდოკუმენტის ტიპი:\nშემოსავლების სამსახურის დავების გადაწყვეტილება\nსტატუსი:\nმოქმედი\nმიღების თარიღი:\n20 დეკემბერი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nშემოსავლების სამსახურის უფროსი/დავების საბჭოს თავმჯდომარე\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nერთობლივი შემოსავალი, ეკონომიკური საქმიანობით მიღებული შემოსავლები, მომსახურების გაწევა, საქონლის მიწოდება, დეკლარირების წესი, დღგ-ის განაკვეთი, ცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, დავის განმხილველი ორგანოს გადაწყვეტილება\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n1 დოკუმენტი\n3\nIII ეტაპი - სასამართლო\n0 დოკუმენტი\nN 26799\n20 დეკემბერი 2024 \n\n\nბ რ ძ ა ნ ე ბ ა \n\n\n\n\nშპს „---“-ის (ს/ნ ---) \n(ფაქტ. მის.: ---) \n2024 წლის 16 სექტემბრის საჩივრის \nნაწილობრივ დაკმაყოფილების თაობაზე\n\n\nშემოსავლების სამსახურმა დავების განხილვის საბჭოს 2024 წლის 26 სექტემბერს, 03 ოქტომბერს, 17 ოქტომბერს და 12 დეკემბერს გამართულ სხდომებზე (ოქმები: №104, №107, №112, №130) განიხილა შპს „---“-ის (ს/ნ ---) №91963/1/2024 საჩივარი, შემოსავლების სამსახურის აუდიტის დეპარტამენტის 2024 წლის 15 აგვისტოს №006-418 კორექტირებულ საგადასახადო მოთხოვნასთან დაკავშირებით.\n\n\nსადავო საკითხები:\n1. გადასახადის გადამხდელი არ ეთანხმება საგადასახადო შემოწმების შედეგების გადაანგარიშებას და აღნიშნავს, რომ გადაანგარიშება შეეხო მხოლოდ ტექნიკურ ნაწილს, არ მომხდარა ახალი ინფორმაციის მოძიება ან/და არსებულის გადამოწმება. მიუთითებს, რომ არანაირი მტკიცებულება არ არსებობს იმისა, რომ საქონელი საქართველოში იყიდებოდა და ვერც იარსებებს, რადგან საუბარია 3-დან 4 მილიონამდე ლარის ღირებულების ოქროს რეალიზაციაზე, რაც მალულად ვერ განხორციელდებოდა და ასევე, კომპანიის მიერ საქართველოს ტერიტორიაზე რეალიზაციის არცერთი შემთხვევა დაფიქსირებული არ არის. აგრეთვე, კომპანიაში 2017 წელს ჩატარდა სასაქონლო-მატერიალური ფასეულობების ინვენტარიზაციაც და ნაშთებს შორის სხვაობა არ გამოვლენილა და არც დარღვევები დაფიქსირებულა საქართველოს საბაჟო ორგანოების მიერ განხორციელებულ პროცედურებში. დამატებით აღნიშნავს, რომ გადაანგარიშება დავალებული იყო გადასახადის გადამხდელის ჩართულობით, თუმცა გადაანგარიშებაში მონაწილეობის შესაძლებლობა არ მისცემია. აღნიშნავს, რომ ქართულ და თურქულ საბაჟო დეკლარაციებში ოქროს სინჯებს შორის სხვაობები აბსურდია, რადგან არცერთ საბაჟო დეკლარაციაში ოქროს სინჯი საერთოდ არ არის დაფიქსირებული და ამ ნაწილში რა მტკიცებულებების გამოთხოვა მოხდა გადასახადის გადამხდელისთვის უცნობია. ამასთან, შემოწმება დაეყრდნო მხოლოდ იმ დოკუმენტაციას, რასაც მყიდველი მხარე ავსებს და რომელშიც წარდგენილი ინფორმაციის ჭეშმარიტებასთან/მცდარობასთან დაკავშირებით გადასახადის გადამხდელს ინფორმაცია არ აქვს. განმარტავს, რომ გაანგარიშებები მიეწოდათ დასკვნის გამოცემის შემდგომ და მასში არის შეცდომები. აღნიშნავს, რომ აუდიტის დეპარტამენტის მიერ გამოყენებული ფასების შესახებ ერთადერთი მონაცემი და ინფორმაციის წყარო არის ვებგვერდი www.GoldPriceZ.com და ჰიპოთეტურადაც რომ იყოს დაშვებული ადგილობრივ ბაზარზე საქონლის რეალიზაციის ფაქტი, მისი ღირებულება განსაზღვრული უნდა ყოფილიყო საქართველოს ტერიტორიაზე არსებული ფასებით და არა საერთაშორისო ღირებულების მიხედვით. თუმცა, აღსანიშნავია, რომ ძირითად შემთხვევებში ადგილობრივი ბაზრის ოქროს ფასი უფრო დაბალი იყო ვიდრე საერთაშორისო ბირჟაზე დაფიქსირებული ფასი, რაც გამორიცხავს ადგილობრივ ბაზარზე რეალიზაციის და დამატებითი სარგებლის მიღების მიზანს. მიუთითებს, რომ ფაქტობრივად, ადგილობრივ ბაზარზე გაყიდულად არის მიჩნეული შესყიდული საქონლის ის ნაწილიც, რომელიც 2017 წლის პირველი ოქტომბრის შემდგომ გატანილია ექსპორტზე და ასევე, მნიშვნელოვანი შეუსაბამობაა გაანგარიშების პრინციპთან დაკავშირებითაც. ზემოაღნიშნული არგუმენტების გათვალისწინებით, გადასახადის გადამხდელი ითხოვს, რომ მოხდეს საქმისათვის მნიშვნელოვანი გარემოებების გამოკვლევა და ბათილად იქნას ცნობილი სადავო ინდივიდუალური ადმინისტრაციულ-სამართლებრივი აქტები.\n2. გადასახადის გადამხდელი განმარტავს, რომ შემოსავლების სამსახურის ბრძანებით, აუდიტის დეპარტამენტს დაევალა, რომ შეესწავლა საგადასახადო მოთხოვნით განსაზღვრული სანქციის შემსუბუქების საკითხიც, ვინაიდან დავის პერიოდში სანქციების განმსაზღვრელ ნორმებში განხორციელდა ცვლილებები, თუმცა საგადასახადო შემოწმების შედეგების გადაანგარიშების თაობაზე გამოცემულ დასკვნაში აღნიშნული საკითხის შესწავლის შესახებ ინფორმაცია მითითებული არ არის. \n\n\nფაქტობრივი გარემოებები:\nსაქმეში არსებული მასალებით დგინდება, რომ შემოსავლების სამსახურის 2023 წლის 16 ოქტომბრის №25630 ბრძანებით აუდიტის დეპარტამენტის 2023 წლის 19 მაისის №006-198 კორექტირებულ საგადასახადო მოთხოვნასთან დაკავშირებით 2023 წლის 3 ივლისის საჩივარი ნაწილობრივ დაკმაყოფილდა, კერძოდ, ბრძანების სარეზოლუციო ნაწილის მიხედვით:\n„1. შპს „---“-ის (ს/ნ ---) საჩივარი დაკმაყოფილდეს ნაწილობრივ;\n2. შემოსავლების სამსახურის 2019 წლის 18 აპრილის №11613 ბრძანების სრულყოფილად აღსრულების მიზნით, დაევალოს აუდიტის დეპარტამენტს, გადასახადის გადამხდელის მონაწილეობით, დამატებით ყოველმხრივ შეისწავლოს/გამოიკვლიოს საჩივარში წარმოდგენილი სადავო საკითხი და შესწავლის შედეგებიდან გამომდინარე, სათანადო საფუძვლების არსებობის შემთხვევაში უზრუნველყოს გადასახადის გადამხდელის საგადასახადო ვალდებულებების კორექტირება (შემცირება);\n3. საქართველოს საგადასახადო კოდექსის 269-ე მუხლის 21 ნაწილის გათვალისწინებით, შეისწავლოს საქართველოს საგადასახადო კოდექსის 272-ე და 275-ე მუხლებში 2018 წლის 27 დეკემბრის N4225-რს კანონით განხორციელებული ცვლილებებით, თუ მსუბუქდება საგადასახადო მოთხოვნით დაკისრებული სანქციები და შესწავლის შედეგების გათვალისწინებით, სათანადო საფუძვლების არსებობის შემთხვევაში განახორციელოს სანქციის კორექტირება (შემცირება);\n4. დანარჩენ ნაწილში საჩივარი არ დაკმაყოფილდეს“.\nშემოსავლების სამსახურის 2023 წლის 16 ოქტომბრის №25630 ბრძანების აღსრულების მიზნით, აუდიტის დეპარტამენტმა გამოსცა 2024 წლის 9 აგვისტოს დასკვნა საგადასახადო შემოწმების შედეგების გადაანგარიშებაზე, რომლის მიხედვითაც საგადასახადო ვალდებულებები შემცირებას არ დაექვემდებარა. აღნიშნულზე, გადასახადის გადამხდელს წარედგინა 2024 წლის 15 აგვისტოს №006-418 კორექტირებული საგადასახადო მოთხოვნა. \n\n\nსაგადასახადო შემოწმების შედეგების გადაანგარიშების თაობაზე გამოცემული დასკვნის მიხედვით დგინდება შემდეგი: \nშემოსავლების სამსახურის ბრძანების შესაბამისად, შემოწმების მიერ ხელმეორედ მოხდა გადასახადის გადამხდელთან კომუნიკაცია, თუმცა მისი მხრიდან არ იქნა წარმოდგენილი არანაირი დამატებითი დოკუმენტაცია/მტკიცებულება. შედეგად, 2023 წლის 24 აპრილის დასკვნის შედეგები აღარ დაექვემდებარა კორექტირებას და დარიცხული თანხები დღგ-სა და საშემოსავლო გადასახადის ნაწილში დარჩა უცვლელი.\n\n\nშემოსავლების სამსახურმა განიხილა წარმოდგენილი საჩივარი და მიიჩნია, რომ გადასახადის გადამხდელის მოთხოვნა უნდა დაკმაყოფილდეს ნაწილობრივ შემდეგ გარემოებათა გამო:\n\n\nპირველ სადავო საკითხთან დაკავშირებით, შემოსავლების სამსახური მიუთითებს საქართველოს საგადასახადო კოდექსის 49-ე მუხლის პირველი ნაწილის „ე“ ქვეპუნქტზე, რომლის თანახმად, საგადასახადო ორგანოებს უფლება აქვთ დამოუკიდებლად განსაზღვრონ გადასახადის გადამხდელის საგადასახადო ვალდებულების მოცულობა საგადასახადო ორგანოში არსებული ინფორმაციით (მათ შორის, გადასახადის გადამხდელის დანახარჯების შესახებ) ან შედარების მეთოდით სხვა ამგვარი გადასახადის გადამხდელების შესახებ ინფორმაციის ანალიზის საფუძველზე, თუ გადასახადის გადამხდელი არ წარადგენს საგადასახადო კონტროლის განსახორციელებლად საჭირო სააღრიცხვო დოკუმენტაციას ან დადგენილი წესის დარღვევით აწარმოებს ბუღალტერიას, აგრეთვე ამ კოდექსით გათვალისწინებულ სხვა შემთხვევებში.\nსაქართველოს საგადასახადო კოდექსის მე-2 მუხლის მე-2 ნაწილის თანახმად, გადასახადებით დაბეგვრისათვის გამოიყენება საგადასახადო ვალდებულების წარმოშობის დღისათვის მოქმედი საქართველოს საგადასახადო კანონმდებლობა.\nშემოსავლების სამსახური მიუთითებს შესამოწმებელ პერიოდში მოქმედ საკანონმდებლო ნორმებზე, კერძოდ: საქართველოს საგადასახადო კოდექსის მე-100 მუხლის პირველი, მე-2 და მე-3 ნაწილების თანახმად:\n1. რეზიდენტის ერთობლივი შემოსავალი შედგება საქართველოში არსებული წყაროდან და საქართველოს ფარგლების გარეთ მიღებული შემოსავლებისაგან.\n2. არარეზიდენტის ერთობლივი შემოსავალი შედგება საქართველოში არსებული წყაროებიდან მიღებული შემოსავლებისაგან. .\n3. ერთობლივ შემოსავალს განეკუთვნება ნებისმიერი ფორმით ან/და საქმიანობით მიღებული შემოსავალი, კერძოდ:\nა) ხელფასის სახით მიღებული შემოსავლები;\nბ) ეკონომიკური საქმიანობით მიღებული შემოსავლები, რომლებიც დაკავშირებული არ არის დაქირავებით მუშაობასთან;\nგ) სხვა შემოსავლები, რომლებიც დაკავშირებული არ არის დაქირავებით მუშაობასთან და ეკონომიკურ საქმიანობასთან.\nსაქართველოს საგადასახადო კოდექსის 102-ე მუხლის პირველი ნაწილის „ა“ ქვეპუნქტის თანახმად, ეკონომიკური საქმიანობით მიღებულ შემოსავლებს განეკუთვნება საქონლის/მომსახურების მიწოდებით მიღებული შემოსავლები.\nსაქართველოს საგადასახადო კოდექსის 160-ე მუხლის „ა“ ქვეპუნქტის თანახმად, დღგ-ით დაბეგვრის ობიექტია დასაბეგრი ოპერაცია.\nსაქართველოს საგადასახადო კოდექსის 161-ე მუხლის პირველი ნაწილის „ა“ და „ბ“ ქვეპუნქტების თანახმად:\nა) დღგ-ით დასაბეგრი ოპერაციაა საქართველოს ტერიტორიაზე ეკონომიკური საქმიანობის ფარგლებში განხორციელებული საქონლის მიწოდება ან/და მომსახურების გაწევა.\nბ) დღგ-ით შეძენილი საქონლის/მომსახურების გამოყენება არაეკონომიკური საქმიანობისათვის (გარდა საჯარო სამართლის იურიდიული პირის მიერ სახელმწიფოსათვის ან/და ადგილობრივი თვითმმართველობისათვის საქონლის უსასყიდლოდ მიწოდების ან/და მომსახურების უსასყიდლოდ გაწევის შემთხვევისა), თუ ამ საქონელზე/მომსახურებაზე გადამხდელმა მიიღო დღგ-ის ჩათვლა.\nსაქართველოს საგადასახადო კოდექსის 169-ე მუხლის მე-2 ნაწილის თანახმად, დასაბეგრი ბრუნვა არის საანგარიშო პერიოდში განხორციელებული დასაბეგრი ოპერაციების, საქონლის ექსპორტისა და საქონლის რეექსპორტის თანხის ჯამი.\nსაქართველოს საგადასახადო კოდექსის 170-ე მუხლის „ა“ ქვეპუნქტის მიხედვით, ბიუჯეტში შესატანი დღგ მოიცავს დასაბეგრი ბრუნვიდან ბიუჯეტში შესატან დღგ-ის თანხას, რომელიც განისაზღვრება, როგორც სხვაობა დასაბეგრ ბრუნვაზე დარიცხულ დღგ-ის თანხასა და ჩასათვლელ დღგის თანხებს შორის.\nსაქართველოს საგადასახადო კოდექსის 171-ე მუხლის პირველი ნაწილის თანახმად, დღგ-ის გადამხდელად რეგისტრირებული პირი ვალდებულია შესაბამის საგადასახადო ორგანოში წარადგინოს დღგ-ის დეკლარაცია ყოველ საანგარიშო პერიოდზე არა უგვიანეს ამ პერიოდის მომდევნო თვის 15 რიცხვისა და ამავე ვადაში გადაიხადოს დღგ.\nსაქართველოს საგადასახადო კოდექსის 73-ე მუხლის მე-9 ნაწილის „ბ“ ქვეპუნქტის მიხედვით, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ სამეურნეო ოპერაციის ფორმა არ შეესაბამება მის შინაარსს.\nამავე მუხლის მე-4 ნაწილის მიხედვით თუ რაიმე თანხა გამოიყენება კონკრეტული პირის ინტერესებისათვის, ჩაითვლება, რომ ეს თანხა მიღებული აქვს ამ პირს.\nსაქართველოს საგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაქართველოს საგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს. ამავე მუხლის მე-2 ნაწილის „ა“ და „ბ“ ქვეპუნქტების თანახმად, გადახდის წყაროსთან გადასახადის დაკავებისას:\nა) გადასახადის დაკავებისა და ბიუჯეტში მისი გადარიცხვისათვის პასუხისმგებლობა ეკისრება შემოსავლის გადამხდელს;\nბ) გადასახადის თანხის დაუკავებლობის შემთხვევაში შემოსავლის გადამხდელი ვალდებულია ბიუჯეტში შეიტანოს დაუკავებელი გადასახადის თანხა ფაქტობრივად გადახდილი ანაზღაურების შესაბამისად და მასთან დაკავშირებული სანქციები.\nსაქართველოს საგადასახადო კოდექსის 43-ე მუხლის მე-4 ნაწილის თანახმად, საქართველოს საგადასახადო კანონმდებლობით დადგენილ ვალდებულებათა შეუსრულებლობის ან არაჯეროვნად შესრულების შემთხვევაში გადასახადის გადამხდელს ეკისრება ამ კოდექსით ან/და საქართველოს სხვა საკანონმდებლო აქტებით გათვალისწინებული პასუხისმგებლობა.\nსაქართველოს ზოგადი ადმინისტრაციული კოდექსის 96-ე მუხლის თანახმად, ადმინისტრაციული ორგანო ვალდებულია ადმინისტრაციული წარმოებისას გამოიკვლიოს საქმისათვის ყველა მნიშვნელოვანი გარემოება და გადაწყვეტილება მიიღოს ამ გარემოებათა შეფასებისა და ურთიერთშეჯერების საფუძველზე. მოქმედი კანონმდებლობის მიხედვით, ინდივიდუალური ადმინისტრაციულ სამართლებრივი აქტი, რომელიც გამოცემულია წერილობითი სახით, აუცილებელია შეიცავდეს დასაბუთებას, კერძოდ, მასში მითითებული უნდა იყოს ის სამართლებრივი და ფაქტობრივი წანამძღვრები, რომელთა საფუძველზეც გამოიცა იგი. იმ შემთხვევაშიც კი, თუ ადმინისტრაციული ორგანო მოქმედებს დისკრეციული უფლებამოსილების ფარგლებში, იგი ვალდებულია, აქტის დასაბუთებაში მიუთითოს იმ გარემოებებზე, რომლებიც საფუძვლად დაედო მის მიერ მიღებულ გადაწყვეტილებას.\nშემოსავლების სამსახური ყურადღებას ამახვილებს გადასახადის გადამხდელის მიერ საჩივარში მითითებულ არგუმენტებზე, სადაც აღნიშნავს, რომ კომპანიის მიერ საქართველოს ტერიტორიაზე ოქროს რეალიზაციის არცერთი შემთხვევა დაფიქსირებული არ არის. ასევე, არ არსებობს არანაირი მტკიცებულება იმისა, რომ საქონელი საქართველოში იყიდებოდა და ვერც იარსებებს, რადგან საუბარია 3- დან 4 მილიონამდე ლარის ღირებულების ოქროს რეალიზაციაზე, რაც მალულად ვერ განხორციელდებოდა. აგრეთვე, შესამოწმებელ პერიოდში კომპანიაში ჩატარდა სასაქონლომატერიალური ფასეულობების ინვენტარიზაცია და ნაშთებს შორის სხვაობა არ გამოვლენილა, ასევე, დარღვევები არ დაფიქსირებულა საქართველოს საბაჟო ორგანოების მიერ განხორციელებულ პროცედურებში.\nმომჩივანი მიუთითებს, რომ შემოწმება დაეყრდნო მხოლოდ იმ დოკუმენტაციას, რასაც მყიდველი მხარე ავსებს და რომელში წარდგენილი ინფორმაციის ჭეშმარიტებასთან/მცდარობასთან დაკავშირებითაც გადასახადის გადამხდელს ინფორმაცია არ აქვს. დამატებით აღნიშნავს, რომ იმ პერიოდში ადგილობრივ ბაზარზე ოქროს ფასი უფრო დაბალი იყო ვიდრე საერთაშორისო ბირჟაზე, რაც ასევე გამორიცხავს ადგილობრივ ბაზარზე რეალიზაციის და დამატებითი სარგებლის მიღების მიზანს.\nზემოაღნიშნული სამართლებრივი ნორმების, საქმეზე არსებული მასალებისა და გადასახადის გადამხდელის არგუმენტების გათვალისწინებით, შემოსავლების სამსახურმა პირველ სადავო საკითხთან დაკავშირებით მიიჩნია, რომ უნდა დაევალოს აუდიტის დეპარტამენტს, ექსპორტზე გატანილი ძვირფასი ლითონის (ოქროს) იმ ნაწილზე, რაზეც თურქეთის რესპუბლიკის საბაჟო ორგანოდან მიღებული არ არის საბაჟო დეკლარაციები თანდართულ დოკუმენტაციასთან ერთად, აღნიშნულ ნაწილში განსაზღვრული საგადასახადო ვალდებულებები დაუქვემდებაროს შემცირებას.\n\n\nმე-2 სადავო საკითხთან დაკავშირებით,\nშემოსავლების სამსახური მიუთითებს საქართველოს საგადასახადო კოდექსის 304-ე მუხლის 21 ნაწილზე, რომლის თანახმად, თუ გასაჩივრებული გადაწყვეტილება/საგადასახადო მოთხოვნა გამოცემულია დავის განმხილველი ორგანოს მიერ მიღებული გადაწყვეტილების შესაბამისად, დავის განმხილველი ორგანო იღებს გადაწყვეტილებას საჩივრის დაკმაყოფილებაზე უარის თქმის შესახებ. აღნიშნულ საკითხს იხილავს ის ორგანო, რომლის მიერ მიღებული გადაწყვეტილების მიხედვითაც იქნა გამოცემული გასაჩივრებული გადაწყვეტილება/საგადასახადო მოთხოვნა. რაც შეეხება საჩივარში მითითებულ პოზიციას სანქციის შემსუბუქებასთან მიმართებით, შემოსავლების სამსახური აღნიშნავს, რომ აუდიტის დეპარტამენტის მიერ მოწოდებული ინფორმაციის თანახმად, მოხდა ზემოაღნიშნული საკითხის შესწავლა და საქართველოს საგადასახადო კოდექსის 272-ე და 275-ე მუხლებში 2018 წლის 27 დეკემბრის N4225-რს კანონით განხორციელებული ცვლილებები არ გავრცელდა გადასახადის გადამხდელზე, შესაბამისად, აღნიშნულ ნაწილში გადაანგარიშება არ განხორციელდა. საქმეზე არსებული მტკიცებულებების, აუდიტის დეპარტამენტის მიერ განხორციელებული გადაანგარიშების შედეგებზე დაყრდნობით, შემოსავლების სამსახური მიიჩნევს, რომ შემოსავლების სამსახურის გადაწყვეტილების აღსრულება მე-2 სადავო საკითხთან დაკავშირებით განხორციელებულია საქმისთვის არსებითი მნიშვნელობის მქონე ყველა გარემოების გამოკვლევის/შესწავლის საფუძველზე, გასაჩივრებული ადმინისტრაციული აქტის შინაარსი შეესაბამება დავის განხილვისას მიღებულ გადაწყვეტილებას და აღნიშნულ ნაწილში არ არსებობს საჩივრის დაკმაყოფილების სამართლებრივი საფუძველი.\n\n\nსაქართველოს საგადასახადო კოდექსის 304-ე მუხლის საფუძველზე,\n\n\nვ ბ რ ძ ა ნ ე ბ: \n\n\n1. შპს „---“-ის (ს/ნ ---) საჩივარი დაკმაყოფილდეს ნაწილობრივ;\n2. პირველ სადავო საკითხთან დაკავშირებით, დაევალოს აუდიტის დეპარტამენტს, ექსპორტზე გატანილი ძვირფასი ლითონის (ოქროს) იმ ნაწილზე, რაზეც თურქეთის რესპუბლიკის საბაჟო ორგანოდან მიღებული არ არის საბაჟო დეკლარაციები თანდართულ დოკუმენტაციასთან ერთად, აღნიშნულ ნაწილში განსაზღვრული საგადასახადო ვალდებულებები დაუქვემდებაროს შემცირებას.\n3. დანარჩენ ნაწილში საჩივარი არ დაკმაყოფილდეს;\n4. აღნიშნული ბრძანება შეიძლება გასაჩივრდეს საქართველოს ფინანსთა სამინისტროსთან არსებულ დავების განხილვის საბჭოში (მის.: ქ. თბილისი, ვახტანგ გორგასლის ქ. №16) ან სასამართლოში (მის.: ქ. თბილისი, დავით აღმაშენებლის ხეივანი №64), საქართველოს საგადასახადო კოდექსის XIV კარით დადგენილი წესის შესაბამისად, ამ ბრძანების ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nეკონომიკური საქმიანობით მიღებული შემოსავლები\nსაქონლის მიწოდება/მომსახურების გაწევა\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nსაჩივრის დაკმაყოფილებაზე უარის თქმა სსკ-ის 304-ე მუხლის 2​ პრიმა ნაწილით გათვალისწინებულ შემთხვევაში\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n37\n\nდოკუმენტის დათვალიერება\n\ninfohub@rs.ge",
    "title": "Document 688f7b3f-8d1a-49ff-85b1-21098b03064a"
  }
}