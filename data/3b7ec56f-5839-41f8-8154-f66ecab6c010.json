{
  "id": "3b7ec56f-5839-41f8-8154-f66ecab6c010",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №22866/2/2024\n01 აგვისტო 2024\nდოკუმენტის #:\n22866/2/2024\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n24 ივლისი 2024\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nარ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nცალკეულ შემთხვევაში დაბეგვრის ობიექტისა და საგადასახადო ვალდებულების განსაზღვრა, ხელფასის სახით მიღებული შემოსავლები, გადახდის წყაროსთან გადასახადის დაკავების წესი, საგადასახადო ორგანოსათვის ინფორმაციის წარუდგენლობა\nჩამოტვირთვა\nგაზიარება\n1\nI ეტაპი - შემოსავლების სამსახური\n1 დოკუმენტი\n2\nII ეტაპი - ფინანსთა სამინისტრო\n0 დოკუმენტი\n3\nIII ეტაპი - სასამართლო\n0 დოკუმენტი\n№22866/2/2024\n24 ივლისი 2024\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: შპს „------------ი“ (ს/ნ 444552128) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 28.06.2024 წელს განიხილა და მიიღო გადაწყვეტილება შპს ------ის 12.04.2024 წელს რეგისტრირებულ საჩივარზე (რეგისტრაციის №22866/2/2024).\n\n\nდავის საგანი: \nშემოსავლების და ხარჯების გათვალისწინებით განსაზღვრული თანხის დირექტორზე გაცემულ ხელფასად ჩათვლა.\n\n\nგასაჩივრებული გადაწყვეტილება: \n1. აუდიტის დეპარტამენტის 26.12.2023 წლის №078-14 საგადასახადო მოთხოვნა;\n2. შემოსავლების სამსახურის 20.03.2024 წლის №6075 ბრძანება.\n\n\nდარიცხული თანხა: 54 009,16 ლარი. \nმათ შორის:\nსაშემოსავლო გადასახადი - 34 313\nჯარიმა - 17 157\nსაურავი - 2 539,16 \n\n\nფაქტების აღწერა/დარიცხვის საფუძვლები \nკომპანიის საქმიანობას წარმოადგენს მიწის უჯრედის მოწყობის საკონსულტაციო-საინჟინრო მომსახურება, კომპანიებისთვის სტრატეგიული დიაგნოსტიკა, პოლიტიკის შემუშავება, ბრენდინგი.\nაუდიტის დეპარტამენტის 25.12.2023 წლის კამერალური საგადასახადო შემოწმების აქტით შემოწმებულია 17.02.2020 წლიდან 1.08.2023 წლამდე პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით:\nგადასახადის გადამხდელთან დაკავშირება ვერ განხორციელდა, არ იქნა წარდგენილი წერილობით მოთხოვნილი ინფორმაცია, რის გამოც საგადასახადო კოდექსის 279-ე მუხლის საფუძველზე შეეფარდა ჯარიმა. შემოწმება დაეყრდნო ტენდერების ელექტრონულ ვებ-გვერდზე განთავსებულ ინფორმაციას, მესამე პირებისგან გამოთხოვილ ინფორმაციას და შემოსავლების სამსახურის გადასახადების ადმინისტრირების საინფორმაციო სისტემის მონაცემებს. საგადასახადო მონიტორინგის დეპარტამენტის 13.09.2023 წლის №22289 ბრძანების საფუძველზე ჩატარდა მომჩივნის სალაროში ნაღდი ფულის რაოდენობის განსაზღვრის პროცედურა, რის შედეგადაც გამოვლინდა, რომ გადასახადის გადამხდელს სალარო და ნაღდი ფულის ნაშთი არ გააჩნია. \nშემოწმების შედეგად, შემოსავლების, მათ შორის ბიუჯეტიდან დაბრუნებული თანხის, დებიტორულ-კრედიტორული ნაშთების შესახებ მესამე პირებისგან მოწოდებული ინფორმაციის, ასევე ხარჯების გათვალისწინებით დადგენილი თანხა, საგადასახადო კოდექსის 101-ე მუხლის და „ცალკეულ შემთხვევებში პირის საგადასახადო ვალდებულებების განსაზღვრის მიზნით მეთოდური მითითებების დამტკიცების თაობაზე\" შემოსავლების სამსახურის უფროსის 8.07.2019 წლის №22708 ბრძანების „ი“ ქვეპუნქტით დამტკიცებული მეთოდური მითითებით და შემოსავლების სამსახურის 3.07.2023 წლის №15615 ბრძანებით მასში შესული ცვლილების საფუძველზე ჩაითვალა საწარმოს დირექტორის მიერ მიღებულ ხელფასად და შესამოწმებელი პერიოდის ბოლოს დაიბეგრა საშემოსავლო გადასახადით. გადამხდელს ასევე დაეკისრა საგადასახადო კოდექსის 275-ე მუხლით განსაზღვრული ჯარიმა.\nშემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 26.12.2023 წლის №078-14 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 20.03.2024 წლის №6075 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-6 ნაწილზე, 136-ე მუხლის მე-3 ნაწილზე, 73-ე მუხლის მე-5 ნაწილის „ა“ ქვეპუნქტზე და მე-9 ნაწილის „ბ“ ქვეპუნქტზე, 101- ე მუხლის პირველ ნაწილზე, 154-ე მუხლის პირველი ნაწილის „ა“ ქვეპუნქტზე და მე-2 ნაწილის „ა“ და „ბ“ ქვეპუნქტებზე და 43-ე მუხლის მე-4 ნაწილზე.\nშემოსავლების სამსახური მიუთითებს საგადასახადო შემოწმების აქტსა და აუდიტის დეპარტამენტის მიერ მოწოდებულ ინფორმაციაზე, რომლის მიხედვით, შემოწმების მიერ შემოსავლები დადგინდა ტენდერების შესახებ ელექტრონულ ვებ-გვერდზე განთავსებული ინფორმაციით, ასევე გამოწერილი საგადასახადო ანგარიშ-ფაქტურებით, რომელსაც დაემატა ბიუჯეტიდან დაბრუნებული თანხა და გადაუხდელი კრედიტორული დავალიანება. მიღებულ შემოსავალს გამოაკლდა დოკუმენტური ხარჯები, გაცემული ხელფასი, ბიუჯეტში გადახდილი თანხა, სხვა ხარჯები და დადგინდა ფულადი ნაშთი, რომელიც ჩაითვალა საწარმოს დირექტორის განკარგვად თანხად და შესამოწმებელი პერიოდის ბოლოს დაიბეგრა, როგორც მისი ხელფასი. ამასთან, აუდიტის დეპარტამენტის მიერ მოწოდებული ინფორმაციის მიხედვით, საგადასახადო მონიტორინგის დეპარტამენტის 13.09.2023 წლის №22289 ბრძანების საფუძველზე ჩატარდა შპს „--------ის“ სალაროში ნაღდი ფულის რაოდენობის განსაზღვრის პროცედურა, რის შედეგადაც გამოვლინდა, რომ გადასახადის გადამხდელს სალარო და ნაღდი ფულის ნაშთი არ გააჩნია.\nშემოსავლების სამსახური აღნიშნავს, რომ გადასახადის გადამხდელი ვერ უთითებს ფაქტობრივ და სამართლებრივ გარემოებებზე, თუ რა ნაწილში იქნა საგადასახადო ვალდებულებები განსაზღვრული არამართლზომიერად, ხოლო დავის წარმოების პროცესში არ ყოფილა წარმოდგენილი მტკიცებულებები, რომლებიც შეცვლიდა საგადასახადო შემოწმების აქტით დადგენილ გარემოებებს.\nზემოხსენებულ სამართლებრივ ნორმებზე, საქმეში არსებულ მასალებსა და დადგენილ ფაქტობრივ გარემოებებზე დაყრდნობით, შემოსავლების სამსახურმა სადავო საკითხთან დაკავშირებით მიიჩნია, რომ შემოწმების მიერ საგადასახადო ვალდებულებები განსაზღვრულია საგადასახადო კანონმდებლობის მოთხოვნათა დაცვით, ხოლო წარმოდგენილი საჩივარი დაუსაბუთებელია და არ უნდა დაკმაყოფილდეს.\n\n\nმომჩივნის არგუმენტაცია \nშპს ----------ი დაფუძნებულია 17.02.2020 წელს. დაარსების დღიდან კომპანია მუშაობს რამდენიმე სტარტაპ პროექტზე, მათ შორის „----------ი“. აღნიშნულმა პროექტმა 2020 წლის ივნისში გაიმარჯვა ----------ის მიერ დაფინანსებულ -------ში, რომელსაც ორგანიზებას უწევდა -------ი -------ის სააგენტო, -------ო და სხვა ავტორიტეტული ორგანიზაციები. პროექტის ფარგლებში კომპანიამ გაიარა -------ის და --------ს აქსელერაციის პროგრამები. ამჟამად ------ის ფარგლებში მონაწილეობას ღებულობს --------------იის საერთაშორისო პროგრამაში.\nზემოთ მოცემული მოითხოვდა გარკვეულ ინვესტიციებს. ვინაიდან საქართველოში ახლა იდგამს ფეხს startup პროექტების საინვესტიციო ინსტიტუტები, რომლის შესაძლებლობები ამ ეტაპზე ძალიან მწირია. გამომდინარე აქედან დაფინანსება უწევდა საკუთარი სახსრებით, ამავე დროს კვალიფიციური კადრები აძლევს საშუალებას იმუშაოს საინჟინრო პროექტებზე, რომელიც პროექტისთვის დამატებითი შემოსავლის წყაროა. აქვს მიმდინარე დავალიანებები კერძო კომპანიებთან და ასოციაციებთან. პლატფორმა პილოტირების რეჟიმშია გაშვებული და ჯერჯერობით შემოსავალი არ მიუღია. რაც შეეხება აუდიტის დეპარტამენტის მიერ განსაზღვრულ კალკულაციას ყოველგვარ ლოგიკასაა მოკლებული.\nმიღებული ელექტრონული ანგარიშ-ფაქტურებიდან ნათლად ჩანს, რომ დადასტურებული გაწეული ხარჯი დღგ-ის გარეშე შეადგენს 201 580 ლარს. დეკლარირებული სახელფასო ხარჯი 86 675 ლარს. გამოდის, რომ კომპანია ჯერჯერობით ზარალშია. \nზემოთ მითითებული ფაქტებისა და გარემოებების გათვალისწინებით ითხოვს გაუქმდეს შემოსავლების სამსახურის 26.12.2023 წლის №078-14 საგადასახადო მოთხოვნა და დაევალოს შესაბამის სამსახურს კომპანიის პირადი აღრიცხვის ბარათზე განახორციელოს შესაბამისი კორექტირება შემცირების გზით.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი არ უნდა დაკმაყოფილდეს შემდეგ გარემოებათა გამო: საგადასახადო კოდექსის 136-ე მუხლის პირველი და მე-3 ნაწილების თანახმად:\n1. გადასახადის გადამხდელი ვალდებულია სწორად და დროულად აღრიცხოს შემოსავლები და ხარჯები დოკუმენტურად დადასტურებულ მონაცემთა საფუძველზე, ამ თავით გათვალისწინებული მეთოდების გამოყენებით და მიაკუთვნოს იმ საანგარიშო პერიოდს, რომელშიც მოხდა მათი მიღება და გაწევა.\n3. გადასახადის გადამხდელი ვალდებულია სრულად აღრიცხოს თავის საქმიანობასთან დაკავშირებული ყველა ოპერაცია, რათა გარანტირებული იყოს კონტროლი მათ დაწყებაზე, მიმდინარეობასა და დასრულებაზე.\nსაგადასახადო კოდექსის 73-ე მუხლის მე-9 ნაწილის „ბ“ ქვეპუნქტის თანახმად, საგადასახადო ვალდებულების განსაზღვრის მიზნით საგადასახადო ორგანოს უფლება აქვს სამეურნეო ოპერაციის ფორმისა და შინაარსის გათვალისწინებით შეცვალოს მისი კვალიფიკაცია, თუ ოპერაციის ფორმა არ შეესაბამება მის შინაარსს.\nსაგადასახადო კოდექსის 101-ე მუხლის პირველი ნაწილის თანახმად, ხელფასის სახით მიღებულ შემოსავლებს განეკუთვნება ფიზიკური პირის მიერ დაქირავებით მუშაობის შედეგად მიღებული ნებისმიერი საზღაური ან სარგებელი, მათ შორის, წინა სამუშაო ადგილიდან პენსიის ან სხვა სახით მიღებული შემოსავალი, ან შემოსავალი მომავალი სამუშაო ადგილიდან.\nსაგადასახადო კოდექსის 154-ე მუხლის პირველი ნაწილის „ა“ ქვეპუნქტის თანახმად, გადახდის წყაროსთან გადასახადის დაკავება ევალება საგადასახადო აგენტს, რომელიც არის იურიდიული პირი, საწარმო/ორგანიზაცია ან მეწარმე ფიზიკური პირი, რომელიც დაქირავებულს უხდის ხელფასს.\nაუდიტის დეპარტამენტის 16.04.2024 წლის №------21-14 წერილით წარმოდგენილი ინფორმაციის მიხედვით, შემოწმება დაეყრდნო ტენდერების ელექტრონულ გვერდზე განთავსებულ ინფორმაციას, მესამე პირებიდან გამოთხოვილ ინფორმაციას (მოწოდებულია შედარების აქტები) და შემოსავლების სამსახურის გადასახადების ადმინისტრირების საინფორმაციო სისტემის მონაცემებს. შემოსავლები დადგინდა ტენდერების ელ. გვერდიდან მოპოვებული ინფორმაციით, ასევე გამოწერილი ანგარიშფაქტურებით, რომელსაც დაემატა ბიუჯეტიდან დაბრუნებული თანხა და გადაუხდელი კრედიტორული დავალიანება. მიღებულ შემოსავალს გამოაკლდა დოკუმენტური ხარჯები, გაცემული ხელფასი, ბიუჯეტში გადახდილი თანხა, სხვა ხარჯები და დადგინდა ფულადი ნაშთი. საგადასახადო მონიტორინგის დეპარტამენტის 2023 წლის 13 სექტემბრის №22289 ბრძანების საფუძველზე ჩატარდა მომჩივნის სალაროში ნაღდი ფულის რაოდენობის განსაზღვრის პროცედურა, რის შედეგადაც გამოვლინდა, რომ გადასახადის გადამხდელს სალარო და ნაღდი ფულის ნაშთი არ გააჩნია.\nსაქმეში არსებული გარემოებების გათვალისწინებით, საბჭოს მიაჩნია, რომ ვინაიდან განკარგვადი თანხების შესახებ საგადასახადო ორგანოსთვის ინფორმაცია/დოკუმენტაცია წარდგენილი არ არის, აღნიშნული თანხის სახელფასო განაცემად ჩათვლა მართლზომიერია.\nაღნიშნულიდან გამომდინარე, საბჭო მიიჩნევს, რომ ვინაიდან დავის განხილვის ეტაპზე არ არის წარმოდგენილი მტკიცებულებები, რომლითაც დადგინდება შემოწმების შედეგად დადგენილისგან განსხვავებული გარემოებები, არ არსებობს მომჩივნის არგუმენტების გათვალისწინების და საჩივრის დაკმაყოფილების საფუძველი.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „გ“ ქვეპუნქტით და გადაწყვიტა: \n\n\n1. საჩივარი არ დაკმაყოფილდეს;\n2. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\nჩამოტვირთვა\nგაზიარება\nთეგები:\nგადახდის წყაროსთან გადასახადის დაკავბის ვალდებულება\nდაბეგვრას დაქვემდებარებული განაცემი\nსაგადასახადო ორგანოსათვის ინფორმაციის წარუდგენლობა\nოპერაციისთვის კვალიფიკაციის შეცვლის საფუძვლები და სამეურნეო ოპერაციების ეკონომიკური გავლენა (73-ე მუხლის მე-9 ნაწილი)\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n10\n\nდოკუმენტის დათვალიერება\n\ninfohub@rs.ge",
    "title": "Document 3b7ec56f-5839-41f8-8154-f66ecab6c010"
  }
}