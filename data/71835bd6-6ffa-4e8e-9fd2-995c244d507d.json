{
  "id": "71835bd6-6ffa-4e8e-9fd2-995c244d507d",
  "document": {
    "content": "შემოსავლების სამსახური\ninfohub.rs.ge\nGE\nEN\nსისტემაში შესვლა\nგადაწყვეტილება №25748/2/2025\n10 ნოემბერი 2025\nდოკუმენტის #:\n25748/2/2025\nდოკუმენტის ტიპი:\nფინანსთა სამინისტროს დავების გადაწყვეტილება\nსტატუსი:\nმოქმედი\nმიღების თარიღი:\n07 ნოემბერი 2025\nკატეგორია:\nსაგადასახადო/საბაჟო დავა\nდოკუმენტის მიმღები:\nკოლეგიური ორგანო\nგადაწყვეტილების შინაარსი:\nნაწილობრივ დაკმაყოფილდა\nკონსოლიდირებული ცვლილება\nძირითადი/კონსოლიდირებული დოკუმენტი\nდამრიცხველი ორგანო:\nაუდიტის დეპარტამენტი\nსაკანონმდებლო ნორმა:\nსაგადასახადო სამართალდარღვევა და საგადასახადო პასუხისმგებლობის ზოგადი პრინციპები, საურავი, დღგ-ისათვის გათვალისწინებული მოთხოვნების დარღვევა\nჩამოტვირთვა\nგაზიარება\n№25748/2/2025\n07 ნოემბერი 2025\n\n\n\n\nგ ა დ ა წ ყ ვ ე ტ ი ლ ე ბ ა\n\n\n\n\nმომჩივანი: ----------ძე (ს/ნ ---------------) \nმოპასუხე: აუდიტის დეპარტამენტი\n\n\n\n\nსაქართველოს ფინანსთა სამინისტროსთან არსებულმა დავების განხილვის საბჭომ, 16.10.2025 წელს განიხილა და მიიღო გადაწყვეტილება ---------ძის 1.09.2025 წელს რეგისტრირებულ საჩივარზე (რეგისტრაციის №25748/2/2025). \n\n\nდავის საგანი:\nდაკისრებული სანქციებისგან გათავისუფლება საგადასახადო კოდექსის 269-ე მუხლის მე-7 ნაწილის საფუძველზე. \n\n\nგასაჩივრებული გადაწყვეტილება:\n1. აუდიტის დეპარტამენტის 4.07.2025 წლის №042-16 საგადასახადო მოთხოვნა;\n2. შემოსავლების სამსახურის 15.08.2025 წლის №18439 ბრძანება. \n\n\nდარიცხული თანხა: 122 233,09 ლარი.\nმათ შორის:\nგადასახადი - 80 137,99\nდღგ - 79 721,99\nქონების გადასახადი - 416\nჯარიმა - 22 353,04\nსაურავი - 19 742,06\n\n\nფაქტების აღწერა/დარიცხვის საფუძვლები\nმომჩივნის საქმიანობაა სატრანსპორტო მომსახურების გაწევა. დღგ-ის გადამხდელად რეგისტრირებული არ არის. 11.01.2018 წლიდან მინიჭებული აქვს მცირე მეწარმის სტატუსი.\nაუდიტის დეპარტამენტის 27.06.2025 წლის კამერალური საგადასახადო შემოწმების აქტით შემოწმებულია მომჩივნის საქმიანობის 1.01.2022 წლიდან 1.05.2025 წლამდე პერიოდი. შემოწმების აქტიდან ირკვევა, რომ სადავო დარიცხვა გამოწვეულია შემდეგი გარემოებებით:\nგადასახადის გადამხდელის მიერ წარდგენილი საბანკო ანგარიშების ამონაწერების და მცირე ბიზნესის სტატუსის შესაბამისად ყოველთვიური საშემოსავლო გადასახადის დეკლარაციების მიხედვით, შესამოწმებელ პერიოდში მეწარმის ჯამურად მიღებული შემოსავალი შეადგენს 621 858 ლარს.გადასახადის გადამხდელის ზეპირი განმარტებით, ძირითადი ხელშეკრულება გაფორმებული აქვს ------ ბანკთან თანამშრომლების გადაყვანის თაობაზე, რის სანაცვლოდაც ყოველი თვის ბოლოს იღებს გაწეული მომსახურების საზღაურს, გადასახადის გადამხდელი ასევე უწევს მომსახურებას სს -------- ბანკს, ააიპ ------ის და სსიპ ----------ს. \nგადასახადების ადმინისტრირების საინფორმაციო სისტემის მონაცემებით გადასახადის გადამხდელის მიერ მიღებულმა შემოსავლებმა უწყვეტი 12 კალენდარული თვის განმავლობაში 100 000 ლარს გადააჭარბა 29.08.2022 წელს, საიდანაც წარმოიშვა დღგ-ის გადამხდელად რეგისტრაციის ვალდებულება. შესაბამისად, აღნიშნული პერიოდიდან მომსახურების გაწევით მიღებული შემოსავალი ჩაირთო დღგ-ით დასაბეგრ ბრუნვაში და დაიბეგრა დღგ-ით. ამასთან, დღგ-ის გადამხდელად რეგისტრაციის გარეშე საქმიანობის პერიოდში მომჩივანს დაეკისრა საგადასახადო კოდექსის 282-ე მუხლის პირველი ნაწილით გათვალისწინებული ჯარიმა, რეგისტრაციის გარეშე საქმიანობის პერიოდში განხორციელებული დღგ-ის ბრუნვის 5%-ის ოდენობით.\nსაგადასახადო შემოწმების აქტის საფუძველზე გადასახადის გადამხდელს წარედგინა აუდიტის დეპარტამენტის 4.07.2025 წლის №042-16 საგადასახადო მოთხოვნა, რაც გასაჩივრდა შემოსავლების სამსახურში.\nშემოსავლების სამსახურის 15.08.2025 წლის №18439 ბრძანებით საჩივარი არ დაკმაყოფილდა, რაც გასაჩივრდა საქართველოს ფინანსთა სამინისტროსთან არსებულ დავების განხილვის საბჭოში.\n\n\nშემოსავლების სამსახურის გადაწყვეტილების შინაარსი \nშემოსავლების სამსახური მიუთითებს საგადასახადო კოდექსის 302-ე მუხლის მე-2 და მე-6 ნაწილებზე, 43-ე მუხლის მე-4 ნაწილზე, 269-ე მუხლის პირველ და მე-7 ნაწილებზე, 270-ე მუხლის პირველ ნაწილზე, 272-ე მუხლის პირველ ნაწილზე, 275-ე მუხლის მე-2 ნაწილზე, 282-ე მუხლის პირველ ნაწილზე და განმარტავს, რომ გადასახადის გადამხდელის კეთილსინდისიერება უკავშირდება მის მიერ დაშვებულ შეცდომას, გადამხდელი კეთილსინდისიერია იმ შემთხვევაში თუ სამართალდარღვევა გამოწვეულია მის მიერ დაშვებული შეცდომით (არცოდნით). კეთილსინდისიერება გულისხმობს პირის სუბიექტურ დამოკიდებულებას მის მიერ ჩადენილი ქმედებისადმი.\nსაგადასახადო კოდექსის 269-ე მუხლის მე-7 ნაწილის მიზანია საგადასახადო პასუხისმგებლობისგან გაათავისუფლოს პირი, რომელიც სამართლებრივი შეცდომის არეალში მოქმედებდა, რადგან სამართლებრივი შეცდომის დროს პირი არასწორად აფასებს ჩადენილი ქმედების სამართლებრივ არსს და ამ ქმედებით გამოწვეულ სამართლებრივ შედეგს.\nშემოსავლების სამსახური მიუთითებს ფაქტობრივ გარემოებებზე, რომლის მიხედვით, გადასახადის გადამხდელს არასრულად ჰქონდა შესრულებული საგადასახადო ვალდებულებები, ამასთან, მომჩივანი ვერ უთითებს ფაქტობრივ და სამართლებრივ გარემოებებზე, რომლითაც დადასტურდება, რომ გადასახადის გადამხდელი საგადასახადო ვალდებულებების არაჯეროვნად შესრულებისას მოქმედებდა სამართლებრივი შეცდომის არეალში. შესაბამისად, საგადასახადო შემოწმების შედეგად დარიცხული სანქციის მიმართ შემოსავლების სამსახურს მიზანშეწონილად არ მიაჩნია საგადასახადო კოდექსის 269-ე მუხლის მე-7 ნაწილის გამოყენება. ამდენად, გადასახადის გადამხდელის საჩივარი დაუსაბუთებელია და არ უნდა დაკმაყოფილდეს. \n\n\nმომჩივნის არგუმენტაცია \nარ იყო ინფორმირებული დღგ-ის შესახებ, არ იცის საგადასახდო კანონმდებლობა, არის კეთილსინდისიერი მოქალაქე. არ ჰქონია გადასახადის დამალვის განზრახვა. იცოდა, რომ უნდა წარედგინა მცირე ბიზნესის სტატუსის მქონე ფიზიკური პირის ყოველთვიური დეკლარაციები, რასაც დამოუკიდებლად ბუღალტრის გარეშე, პირნათლად ასრულებდა და იხდიდა კანონით გათვალისწინებულ გადასახადს. რომ სცოდნოდა ან საგადასახდო ორგანოდან მისვლოდა ინფორმაცია დღგ-ის შესაძლო რეგისტრაციის შესახებ, აუცილებლად დადგებოდა და გადაიხდიდა კუთვნილ გადასახადს, რადგან ძირითადად ემსახურება ------ ბანკს და მომჩივნის ინტერესში არანაირად არ შედიოდა სახელმწიფოსთან არაპირნათელი ყოფნა. რამაც შეცდომაში შეიყვანა იმ გარემოებამ, რომ 3 წლის მანძილზე ყოველი თვის დასაწყისში, -----ბანკი სთხოვდა ცნობას, რომ არ იყო დღგ-ის გადამხდელი, მიღება-ჩაბარება და ინვოისთან ერთად. შესაბამისად შემოსავლების სამსახური აძლევდა ამ ცნობას ყოველ თვე და აბარებდა ---- ბანკს. ეგონა ყველაფერი კარგად იყო. ასევე ითხოვს გათვალისწინებულ იქნას მომჩივნის ოჯახური ფინანსური მდგომარეობა (აქვს საბანკო ვალდებულებები) არ აქვს საკუთრებაში ქონება და აღნიშნული თანხის (ჯარიმა და საურავი) გადახდა მომჩივნისთვის იქნება ძალიან მძიმე ტვირთი, ასევე ვეღარ მოახერხებს მუშაობას და შესაბამისად ბიუჯეტის კუთვნილი გადასახადის გადახდასაც.\nზემოაღნიშნული არგუმენტების გათვალისწინებით, ითხოვს უცოდინრობის და შეცდომის საფუძველზე დარიცხული სანქცია (ჯარიმა და საურავი), საგადასახადო კოდექსის 269-ე მუხლის მე-7 ნაწილის საფუძველზე ეპატიოს.\n\n\nდავების განხილვის საბჭო \nმხარეთა არგუმენტაციისა და წარმოდგენილი დოკუმენტაციის განხილვის შემდეგ საბჭომ მიიჩნია, რომ საჩივარი უნდა დაკმაყოფილდეს ნაწილობრივ შემდეგ გარემოებათა გამო:\nსაგადასახადო კოდექსის 282-ე მუხლის პირველი ნაწილის თანახმად, დღგ-ის გადამხდელად რეგისტრაციის გარეშე საქმიანობა იწვევს პირის დაჯარიმებას რეგისტრაციის გარეშე საქმიანობის პერიოდში განხორციელებული დღგ-ით დასაბეგრი ოპერაციების (გარდა გათავისუფლებული ოპერაციებისა) თანხის 5 პროცენტის ოდენობით.\nსაგადასახადო კოდექსის 272-ე მუხლის პირველი ნაწილის თანახმად, საურავი არის საგადასახადო სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისათვის.\nსაგადასახადო კოდექსის 269-ე მუხლის მე-7 ნაწილის თანახმად, დავის განმხილველ ორგანოს უფლება აქვს, გაათავისუფლოს კეთილსინდისიერი გადასახადის გადამხდელი ამ კოდექსით გათვალისწინებული სანქციისაგან, თუ სამართალდარღვევა გამოწვეულია გადასახადის გადამხდელის შეცდომით/არცოდნით.\nსაბჭო ყურადღებას ამახვილებს იმ გარემოებაზე, რომ გადასახადის გადამხდელის საგადასახადო ვალდებულებების გაანგარიშებისას არ გამოყენებულა არაპირდაპირი მეთოდი და განმარტავს, რომ აღნიშნული გარემოება გარკვეული გარემოებების არსებობისას მხედველობაში მიიღება საქართველოს ფინანსთა სამინისტროს სისტემაში საგადასახადო დავის განხილვისას, მათ შორის დავის განხილვის პირველ ეტაპზე, მომჩივნის სანქციებისგან საგადასახადო კოდექსის 269-ე მუხლის მე-7 ნაწილით გათავისუფლების დროს.\nსაბჭო მიუთითებს, რომ განსახილველ შემთხვევაში საქმის ფაქტობრივი და სამართლებრივი გარემოებები იძლევა იმ ვარაუდის საფუძველს, რომ დღგ-ის გადამხდელად რეგისტრაციის გარეშე საქმიანობა და შესაბამისი სამართალდარღვევა გამოწვეულია მომჩივნის შეცდომით, იგი მოქმედებდა საპატიებელი შეცდომის პირობებში.\nსადავო შემთხვევაში არსებული გარემოებების გათვალისწინებით, საბჭო მიიჩნევს, რომ მომჩივანი საგადასახადო კოდექსის 269-ე მუხლის მე-7 ნაწილის საფუძველზე, უნდა გათავისუფლდეს აუდიტის დეპარტამენტის 27.06.2025 წლის კამერალური საგადასახადო შემოწმების აქტის საფუძველზე, საგადასახადო კოდექსის 282-ე მუხლის პირველი ნაწილის შესაბამისად დაკისრებული ჯარიმისგან. \nრაც შეეხება დაკისრებულ საურავს, საბჭო განმარტავს, რომ საურავი არის სანქცია, რომელიც პირს ეკისრება საგადასახადო კანონმდებლობით დადგენილ ვადაში გადასახადის გადასახდელი თანხის გადაუხდელობისთვის, რომელიც შინაარსით წარმოადგენს ბიუჯეტში გადასახადის დაგვიანებით გადახდის შედეგად წარმოშობილი ფინანსური დანაკლისის ანაზღაურებას, რაც მას განასხვავებს ფულადი ჯარიმის შინაარსისგან. აღნიშნულის გათვალისწინებით, დაკისრებული საურავისგან მომჩივნის გათავისუფლება, საბჭოს მიზანშეწონილად არ მიაჩნია.\n\n\nსაბჭომ იხელმძღვანელა საქართველოს საგადასახადო კოდექსის 304-ე მუხლის პირველი ნაწილის „ბ“ ქვეპუნქტით და გადაწყვიტა: \n\n\n1. საჩივარი დაკმაყოფილდეს ნაწილობრივ;\n2. მომჩივანი, საგადასახადო კოდექსის 269-ე მუხლის მე-7 ნაწილის საფუძველზე, გათავისუფლდეს აუდიტის დეპარტამენტის 27.06.2025 წლის კამერალური საგადასახადო შემოწმების აქტის საფუძველზე, საგადასახადო კოდექსის 282-ე მუხლის პირველი ნაწილის შესაბამისად დაკისრებული ჯარიმისგან;\n3. დაევალოს აუდიტის დეპარტამენტს, გადასახადის გადამხდელის პირადი აღრიცხვის ბარათის კორექტირება ამ გადაწყვეტილების შესაბამისად;\n4. დანარჩენ ნაწილში საჩივარი არ დაკმაყოფილდეს;\n5. გადაწყვეტილება შეიძლება გასაჩივრდეს თბილისის საქალაქო სასამართლოში (თბილისი, დავით აღმაშენებლის ხეივანი №64) ამ გადაწყვეტილების მომჩივნისთვის ჩაბარებიდან 20 კალენდარული დღის ვადაში.\n\n\nჩამოტვირთვა\nგაზიარება\nთეგები:\nსაურავი\nკეთილსინდისიერება\nდღგ-ის გადამხდელად რეგისტრაციის გარეშე საქმიანობა\nუკუკავშირი\nასოცირებული დოკუმენტები\nაგრეთვე ეძებენ\nდოკუმენტის სტატისტიკა\n\n10\n\nდოკუმენტის დათვალიერება\n\ninfohub@rs.ge",
    "title": "Document 71835bd6-6ffa-4e8e-9fd2-995c244d507d"
  }
}